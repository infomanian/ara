قانون مدنی
در  انتشار و آثار و اجرای قوانین به طور عموم
ماده ۱ (امضاء و دستور ابلاغ قانون): مصوبات مجلس شورای اسلامی و نتیجه‌ی همه‌پرسی پس از طی  مراحل قانونی به رئیس جمهور ابلاغ می‌شود. رئیس جمهور باید ظرف مدت پنج روز آن  را امضا و به مجریان ابلاغ نماید و دستور انتشار آن را صادر کند و روزنامه‌ی  رسمی موظف است ظرف مدت ۷۲ ساعت پس از ابلاغ، منتشر نماید.
تبصره: در صورت استنکاف رئیس جمهور از امضا یا ابلاغ در  مدت مذکور در این ماده به دستور رئیس مجلس شورای اسلامی روزنامه‌ی رسمی موظف  است ظرف مدت ۷۲ ساعت مصوبه را چاپ و منتشر نماید
۱-معنی امضای رئیس‌جمهور: ۱)اعلام رسمی تصویب قانون ۲)دستور ابلاغ و اجرای آن به قوه مجریه است. {مقدمه علم حقوق, ش۱۰۷}.
۲-جانشینی امضای رئیس مجلس در مورد استنکاف رئیس‌جمهور با اصل جدایی قوای سه‌گانه مخالف است.
۳-اجبار رئیس‌جمهور در امضای قانون مشروط بر این است که تشریفات قانون اساسی در تصویب قانون رعایت شده باشد پس ریاست جمهور میتواند از امضای مصوبات ناقص خودداری کند. {همان کتاب}.
۴-تعیین ضمانت‌اجرای خودداری رئیس‌جمهور از امضای قانون با قانون اساسی است نه مجلس.

ماده ۲ (انتشار قوانین): قوانین، پانزده روز پس از انتشار، در سراسر کشور  لازم‌الاجرا است مگر آن که در خود قانون، ترتیب خاصی برای موقع اجرا مقرر شده  باشد
۱-به نظر می‌رسد که این مهلت در مورد اجرای قانون در خارج از کشور نیز باید رعایت شود. {ناصر کاتوزیان, مقدمه علم حقوق, ش۱۱۲} ولی احتمال دارد گفته شود که چون مهلت ناظر به اجرای قانون در داخل کشور است, در خارج از کشور به نظر دادرس است که در هر مورد خاص, بر مبنای اوضاع و احوال، معین می‌کند.
۲-اگر کشور خارجی در وضعی قرار گرفته باشد که همه ایرانیان مقیم در آنجا جاهل به قانون مانده باشند, ادعای ناآگاهی و تأخیر در اجرای قانون پذیرفته می‌شود. {همان کتاب}.
۳-دستور انتشار برای آیین نامه‌ها و تصویب‌نامه‌ها نیز به طریق اولی رعایت می‌شود منتها هیچ تشریفاتی ندارد و دولت میتواند اجرای فوری آنها را پس از انتشار مقرر دارد. لزوم انتشار و گذشتن مهلت برای اجرای مفاد آن درباره عموم است و سازمانهای دولتی تابع ابلاغ مقام‌های اداری است پس مأموری که آیین‌نامه برای اجرا به او ابلاغ شده است نمیتواند رعایت آن را به تأخیر اندازد مگر اینکه با حقوق مردم ارتباط پیدا کند.

ماده ۳ (انتشار قوانین در روزنامه رسمی): انتشار قوانین باید در روزنامه‌ی رسمی به عمل آید.
۱-این حکم ناظر به انتشار قوانین به معنای خاص آن است و شامل آیین‌نامه و تصویب‌نامه نمی‌شود. ولی رویه اداری این است که همه مقررات نوشته را در روزنامه رسمی چاپ و منتشر می‌کنند.
۲-اگر تصویب‌نامه‌ای مربوط به شخص یا سازمان خاص باشد, ابلاغ به آن مرجع کافی است. {مقدمه علم حقوق, ش۱۱۰}

ماده ۴ (قلمرو حکومت قانون در زمان): اثر قانون نسبت به آتیه است و قانون نسبت به ماقبل خود اثر  ندارد مگر این که در خود قانون، مقررات خاصی نسبت به این موضوع اتخاذ شده باشد.
{ر.ک ماده۱۰ ق.م.ا مصوب۱۳۹۲}

ماده ۵ (قلمرو حکومت قانون در مکان): کلیه‌ی سکنه ایران، اعم از اتباع داخله و خارجه، مطیع  قوانین ایران خواهند بود، مگر در مواردی که قانون استثنا کرده باشد.
۱-این ماده حاوی اصل «محلی بودن قوانین» در روابط بین‌المللی است پس در مقام رفع تعارض قوانین, هرجا که تردید در اجرای قانون ایران یا خارجی باشد, اصل اجرای قانون ایران درباره ساکنان است. {ناصر کاتوزیان, مقدمه علم حقوق, ش۲۰۱}
۲-قوانین جزایی درباره کلیه کسانی که در قلمرو حاکمیت جمهوری اسلامی ایران, اعم از زمینی, دریایی و هوایی مرتکب جرم شوند اعمال می‌گردد مگر آن که به موجب قانون ترتیب دیگری مقرر شده باشد (ماده۳ ق.م.ا مصوب۱۳۹۲)
۳-قوانین مربوط به نظم عمومی درباره همه ساکنان ایران اجرا می‌شود و مانع از اجرای قانون خارجی است. {مقدمه علم حقوق, ش۲۰۲و۲۰۵}

ماده ۶ (حکومت قوانین مربوط به احوال شخصیی): قوانین مربوط به احوال شخصیه، از قبیل نکاح و طلاق و اهلیت  اشخاص و ارث، در مورد کلیه‌ی اتباع ایران، ولو این که مقیم در خارجه باشند،  مجری خواهد بود.
۱-حکم ماده۶ برای دادگاه‌های ایران درهرحال محترم است ولی در خارج از کشور در صورتی دادگاه آن را رعایت می‌کند که قانون ملی را حاکم بر احوال شخصی بداند. در نظام حقوقی که احوال شخصی تابع قانون محل اقامتگاه است, مانند انگلیس و آمریکا, نکاح و طلاق و اهلیت ایرانیان نیز تابع قوانین محلی است. {ناصر کاتوزیان, خانواده, ج۱, قرائت و تمرین (۷)}
۲-در فرانسه نیز با اینکه احوال شخصیه تابع قانون ملی است, در صورتی که زن و شوهر تابعیتهای مختلف داشته باشند, در رابطه آن دو, قانون اقامتگاه مشترک حکومت می‌کند. {همان کتاب}
۳-اجرای قانون ایران در دادگاه خارجی نیز منوط بر این است که با نظم عمومی داخلی تعارض نداشته باشد.

ماده ۷ (احوال شخصیه اتباع خارجی مقیم در خاک ایران): اتباع خارجه مقیم در خاک ایران، از حیث مسائل مربوطه به  احوال شخصیه و اهلیت خود و همچنین از حیث حقوق ارثیه، در حدود معاهدات، مطیع  قوانین و مقررات دولت متبوع خود خواهند بود.
{ر.ک ماده۳ ق.م.ا مصوب۱۳۹۲ / قانون اجازه رعایت احوال شخصیه ایرانیان غیرشیعه در محاکم مصوب۱۳۱۲}
۱-تنفیذ وصیت ایرانیان غیرشیعه تابع مقررات مذهبی خود آنان است مگر اینکه مفاد آن برخلاف قواعد مربوطه به نظم عمومی باشد. بنابراین در مورد نفوذ وصایای شخص بدون وارث و میزان تصرف نافذ موصی قانون مذهبی متوفی رعایت می‌شود. {هیئت‌عمومی دیوان عالی کشور, رأی وحدت رویه قضایی, ۶۳/۲۳-ش۳۷-۱۳۶۳/۰۹/۱۹ (دادگستری جمهوری اسلامی, آرای وحدت‌رویه قضایی از ۱۳۶۳/۰۷/۰۱ تا ۱۳۶۳/۱۲/۳۰, ص۳۶)}
۲-اجرای قوانین خارجی مربوط به احوال شخصیه بیگانگان در دادگاه‌های ایران مشروط بر این است که قانون خارجی با نظم عمومی و اخلاق حسنه داخلی مخالف نباشد. {ر.ک ماده۹۷۵ ق.م / ناصر کاتوزیان, مقدمه علم حقوق, چاپ نهم, ش۱۶۹}
۳-ایرانیان زرتشتی, کلیمی و مسیحی, تنها اقلیتهای دینی شناخته میشوند که در حدود قانون در انجام مراسم دینی خود آزاد‌اند و در احوال شخصیه و تعلیمات دینی بر طبق آیین خود عمل می‌کنند (اصل۱۳ ق.ا).
۴-مذاهب دیگر اسلامی اعم از حنفی,  شافه‌ای, مالکی, حنبلی و زیدی, دارای احترام کامل می‌باشند و پیروان این مذاهب در انجام مراسم مذهبی طبق فقه خودشان آزادند و در تعلیم و تربیت دینی و احوال شخصیه از قبیل ازدواج, طلاق, ارث و وصیت و دعاوی مربوط به آن در دادگاه‌ها رسمیت دارند (اصل۱۲ ق.ا)
۵-قواعد و عادات مذهبی مربوط به احوال شخصیه ایرانیان غیرشیعه در حکم قانون خارجی است و اجرای آن دادگاه منوط بر این است که با نظم عمومی و اخلاق حسنه مخالف نباشند.
۶-در طلاق و نکاح خارجیان مقیم ایران, هرگاه زن و شوهر دارای تابعیتهای گوناگون باشند, قانون دولت متبوع شوهر حاکم است (ماده۹۶۳ ق.م). {ناصر کاتوزیان, خانواده, ج۱, قرائت و تمرین (۷)}
۷-بر طبق ظاهر ماده۹۶۷ قانون مدنی و مفاد ماده۷, از نظر تعارض قوانین, وصیت عمل حقوقی مربوط به حقوق ارثی است. {ناصر کاتوزیان, ع.م, ج۲, بخش۲ (عطایا), قرائت و تمرین (۳)} ولی اقدام موصی‌لَه در پذیرفتن وصیت, این وصف را ندارد و اهلیت او اگر قبول در ایران واقع شود, مطابق قوانین ایران پذیرفته می‌شود هرچند که قانون دولت متبوع موصی‌لَه آن را نپذیرد (ماده۹۷۵ ق.م)
۸-مقررات ماده۷ قانون مدنی تا حدی اجرا می‌شود که مخالف عهد‌نامه‌های بین‌المللی که ایران امضاء کرده است و قوانین خاص دیگر نباشد (ماده۹۷۴ ق.م).
۹-اگر قانون خارجه‌ای که باید مطابق ماده۷ قانون مدنی رعایت گردد, به قانون دیگری احاله داده باشد, محکمه مکلف به رعایت این احاله نیست مگر اینکه احاله به قوانین ایران شده باشد (ماده۹۷۳ ق.م)

ماده ۸ (اموال غیرمنقول خارجیان): اموال غیرمنقوله که اتباع خارجه در ایران بر طبق عهود،  تملک کرده یا می‌کنند از هر جهت تابع قوانین ایران خواهد بود.
۱-ماده۸ قانون مدنی شامل مالیات و اداره و انتفاع عین و منافع و تشریفات آن است ولی حقوق ارثی و وصیت بیگانه‌گان تابع قانون ملی آنان است هرچند مربوط به اموال غیرمنقول واقع در ایران باشد.
۲-مواد۹۶۸و۹۶۹و۹۷۱ قانون مدنی درباره قراردادها و اسناد و دعاوی مربوط به اموال غیرمنقول واقع در ایران نیز اجرا می‌شود.
۳-مفاد ماده۸ قانون مدنی این معنی را می‌رساند که املاک خارجیان در ایران در حکم اموال غیرمنقول ایرانیان است و در تعارض قوانین به همان دیده مورد نظر قرار می‌گیرد نه اینکه حاکم بر سایر قواعد مربوط به رفع تعارض قوانین باشد.

ماده ۹ (اعتبار عهدنامه‌ها): مقررات عهودی که بر طبق قانون اساسی بین دولت ایران و سایر  دول، منعقد شده باشد در حکم قانون است.
۱-عهد‌نامه‌ها, مقاوله‌نامه‌ها, قراردادها و موافقت‌نامه‌های بین‌المللی باید به تصویب مجلس شورای اسلامی برسد (اصل۷۷ ق.ا).
۲-در روابط بین‌المللی اعتبار عهد‌نامه بیش از قانون داخلی است و اختیار دولت را در وضع قانون معارض با آن محدود می‌کند. {ناصر کاتوزیان, کلیات حقوق, ج۲, ش۲۱۰}
۳-در محاکم داخلی, هرگاه قانونی مخالف با عهد‌نامه وضع شود, دادگاه باید قانون مخالف را رعایت کند که آخرین اراده قانون‌گذار است. {همان کتاب}
۴-اجرای عهدنامه در محاکم داخلی منوط به انتشار آن است ولی در روابط بین‌المللی, پس از تصویب مجلس اعتبار عهدنامه کامل است و باید بی‌درنگ رعایت شود. {ناصر کاتوزیان, مقدمه علم حقوق, ش۱۰۱}
۵-مهلت اجرای قانون در اجرای عهدنامه در دعاوی اشخاص و روابط حقوقی آنان باید رعایت شود. {همان کتاب}

ماده ۱۰ (اصل آزادی قراردادی): قراردادهای خصوصی نسبت به کسانی که آن را منعقد نموده‌اند،  در صورتی که مخالف صریح قانون نباشد، نافذ است.
۱-این ماده حاوی «اصل آزادی قراردادی» است و به حکومت اراده نیز دامنه گسترده می‌بخشد و آن را از حصار عقود معین خارج می‌کند. {ناصر کاتوزیان, ق.ع, ج۱, ش۸۵و۸۶ / ع.م, ج۱, ش۱}
۲-ماده۱۰ نفوذ شرط را نیز از این قید که ضمن عقد واقع شود رها می‌سازد زیرا شرط نیز خود قراردادی است که میتواند جدایی از عقد الزام‌آور باشد پس کافی است که شرط مربوط به قرارداد باشد تا متمم آن به شمار آید هرچند که بعد از عقد امضاء شود. {ق.ع, ج۱, ش۸۵, ج۳, ش۵۴۹تا۵۵۱ / دیوان عالی کشور, ه.ش۵۰۸-۱۳۳۲/۰۳/۳۱ شعبه۳}
۳-اثر عقد و شرط محدود به کسانی است که در تراضی دخالت داشته باشند یعنی دو طرف عقد. با وجود این ممکن است در ضمن معامله‌ای که شخص برای خود می‌کند تعهدی هم به نفع شخص ثالثی بنماید (قسمت دوم ماده۱۹۶ ق.م).
۴-ماده۱۰ قانون مدنی در عقود معین نیز قابل استناد است مشروط بر اینکه وسیله تجاوز به احکام امری آن عقود نشود. {ع.م, ج۱, ش۴}
۵-مقصود از واژه «قانون» در ماده۱۰, قانون امری است نه تکمیلی. تراضی بر قانون تکمیلی حکومت می‌کند. {ق.ع, ج۱, ش۸۹}
۶-مقصود از «صریح قانون» تأکید اصل مباح بودن قراردادهاست و کنایه از اینکه در منع قانون‌گذار تردید نباشد وگرنه قرارداد مخالف با روح قانون نیز باطل است. {همان کتاب, ش۹۴} جهت ملاحظه نظر مخالف {ر.ک دکتر سیدحسن امامی, ج۴, ص۴۸}
۷-نفوذ قرارداد علاوه بر قانون مشروط بر این است که مخالف نظم عمومی و اخلاق حسنه نباشد. { ماده۹۷۵ ق.م / ق.ع, ج۱, ش۹۵ به بعد}
۸نهی قانون‌گذار در صورتی دلالت بر فساد عقد می‌کند که ناظر به یکی از ارکان و شرایط صحت آن باشد یا اثر معامله را نفی کند. {ق.ع, ج۱, قرائت و تمرین (۳)} جهت ملاحظه نظر مخالف, {ر.ک دکتر سیدحسن امامی, ج۴, ص۲۸۱}
۹-مفاد ماده۱۰ قانون مدنی عقد صلح را بیهوده نمی‌کند و عقد صلح نیز باعث بی‌نیازی از استناد به ماده۱۰ نمی‌شود. {ناصر کاتوزیان, ع.م, ج۲, بخش۱, ش۲۰۴} جهت ملاحظه نظر مخالف, {ر.ک دکتر محمدجعفر جعفری لنگرودی, رهن و صلح, ص۱۴۰}
۱۰-مخالفت با نظم عمومی و اخلاق حسنه را نیز باید بر موانع نفوذ قراردادهای خصوصی افزود. {ر.ک ماده۹۷۵ ق.م}

---------------
جلد اول: در اموال
کتاب اول - در بیان اموال و مالکیت به طور کلی
باب اول - در بیان  انواع اموال
ماده ۱۱ (اقسام اموال): اموال بر دو قِسم است: منقول و غیرمنقول.
۱-این ماده شامل تمام اموال, خواه مادی باشد یا در زمره حقوق میشود و اختصاص به اموال مادی ندارد.
۲-هرچه بر آن اطلاق مال شود باید در یکی از دو شاخه منقول یا غیرمنقول قرار گیرد تا احکام ویژه آن معین گردد.
۳-مال غیرمنقول ممکن است ذاتی یا در اثر عمل انسان یا حکمی و یا تبعی باشد (مواد۱۲تا۱۸ ق.م). {ناصر کاتوزیان, دوره مقدماتی حقوق مدنی, ج۱, ش۱۱۵ به بعد / اموال و مالکیت, ش۴۴ به بعد}
۴-مال منقول نیز ممکن است مادی باشد یا حقوقی که در حکم منقول است (ماده۲۰ ق.م). {همان کتاب, ش۵۶ به بعد}

فصل اول - در اموال غیرمنقول
ماده ۱۲ ((مال غیرمنقول): مال غیرمنقول آن است که از محلی به محل دیگر نتوان نقل  نمود، اعم از این که استقرار آن ذاتی باشد یا به واسطه‌ی عمل انسان، به نحوی که  نقل آن مستلزم خرابی یا نقص خود مال یا محل آن شود.
-وصف «غیرمنقول» برای اموال منقولی که به واسطه عمل انسان استقرار یافته است (ماده۱۳ ق.م), صفت اکتسابی است و همین که مال از زمین یا بنا جدا شود وصف ذاتی آن (منقول) نیز باز می‌گردد. {ناصر کاتوزیان, دوره مقدماتی حقوق مدنی, ج۱, ش۱۱۶ / اموال و مالکیت ش۴۵}

ماده ۱۳ (غیرمنقول ذاتی و تبعی): اراضی و ابنیه و آسیا و هر چه که در بنا منصوب و عرفاً جزء  بنا محسوب می‌شود، غیرمنقول است و همچنین است لوله‌ها که برای جریان آب یا  مقاصد دیگر در زمین یا بنا کشیده شده باشد.
۱-آنچه ملسق به زمین یا بنا شده غیرمنقول تبعی است و تابع وضع موجود. پس هرگاه از زمین یا بنا جدا شود منقول است. {ر.ک ماده۲۲ ق.م}
۲-تراضی اشخاص نیز میتواند وصف تبعی غیرمنقول را از این اموال منقول سلب کند پس اگر لوله‌ها و آجرهای مُلسق در ساختمان در مبنای کَنده شدن از آن فروخته شود, موضوع عقد بیع در حکم منقول است و در آن رابطه دادگاه محل اقامتگاه خوانده صالح برای رسیدگی است. {ناصر کاتوزیان, دوره مقدماتی حقوق مدنی, ج۱, ش۱۱۷ / اموال و مالکیت, ش۴۶}
*در خصوص «لوله‌هایی که برای جریان آب یا  مقاصد دیگر در زمین یا بنا کشیده میشود» باید توجه داشت که فرض قانون‌گذار این بوده است که لوله‌ها در دل زمین یا بنا بکار رفته‌اند و اگر جابجا شوند خودشان یا محلشان و یا هردو آسیب خواهند دید پس امروزه آن لوله‌هایی که در ساختمانها بکار می‌روند و به صورت لوله‌های روکار هستند منقول تلقی میشوند چراکه قابل جابجایی هستند بدون اینکه به خود آنها یا محل آنها آسیبی وارد آید.

ماده ۱۴: آینه و پرده‌ی نقاشی و مجسمه و امثال آن‌ها، در صورتی که  در بنا یا زمین به کار رفته باشد، به طوری که نقل آن موجب نقص یا خرابی خود آن  یا محل آن بشود، غیرمنقول است

ماده ۱۵ (ثمره و حاصل): ثمره و حاصل، مادام که چیده یا درو نشده است غیرمنقول‌است.  اگر قسمتی از آن چیده یا درو شده باشد، تنها آن قسمت منقول است
-مبنای حکم ماده, تبعی بودن وصف غیرمنقول بر روی ثمره و حاصل است. این وصف پس از جدا شدن از زمین از بین می‌رود و ثمره جدا شده وصف مستقل خود را دارد.
*در خصوص این ماده (و به طور کلی اموالی که به واسطه عمل انسان غیرمنقول شده‌اند) باید توجه داشت اعم از اینکه درو کردن یا چیدن به شکل قانونی باشد یا غیرقانونی, باز هم تأثیری در تبدیل آن به مال منقول نخواهد داشت.

ماده ۱۶ (اشجار, نهال و قلمه): مطلق اشجار و شاخه‌های آن و نهال و قلمه، مادام که بریده  یا کنده نشده است، غیرمنقول است."
*باتوجه به مفهوم مخالف این ماده, مطلق اشجار و شاخه‌های آن و نهال و قلمه، در صورتی که بریده یا کنده شوند منقول تلقی می‌شوند اعم از اینکه این عمل به نحو مشروع صورت گرفته باشد یا غیرمشروع.

ماده ۱۷ (حیوانات و ادوات زراعتی, غیرمنقول حکمی): حیوانات و اشیایی که مالک آن را برای عمل زراعت اختصاص  داده باشد، از قبیل گاو و گاومیش و ماشین و اسباب و ادوات زراعت و تخم و غیره و  به طور کلی هر مال منقول که برای استفاده از عمل زراعت، لازم و مالک آن را به  این امر تخصیص داده باشد، از جهت صلاحیت محاکم و توقیف اموال، جزو ملک محسوب و  در حکم مال غیرمنقول است و همچنین است تلمبه و گاو و یا حیوان دیگری که برای  آبیاری زراعت یا خانه و باغ اختصاص داده شده است.
۱-این اموال منقول است و تنها از حیث صلاحیت محاکم و توقیف اموال در حکم غیرمنقول است. {دوره مقدماتی حقوق مدنی, اموال و مالکیت, ش۴۷}
۲-برای اجرای احکام مربوط به صلاحیت و توقیف اموال غیرمنقول درباره اموال زراعت و آبیاری, باید مالک حیوانات و اشیاء با زمین یکی باشد و مالک آن‌ اموال را به زراعت و آبیاری اختصاص دهد. {همان کتاب}
۳-حکم این ماده استثنائی است و نمیتوان به یاری قیاس درباره ادوات صنعتی و تجارتی نیز اجرا کرد. {همان کتاب, ش۴۸}
*تمام ابزارهای کشاورزی و آبیاری که در ماده بیان شده‌اند از باب مثال هستند و در زمان تصویب قانون مدنی آنها وجود داشتند بنابراین اگر کالایی امروزه طبق عرف کشاورزی ابزار کشاورزی محسوب شود داخل در حکم ماده مزبور می‌باشد.

ماده ۱۸ (حقوق و دعاوی): حق انتفاع از اشیای غیرمنقول، مثل حق عمری و سکنی و همچنین  حق ارتفاق نسبت به ملک غیر، از قبیل حق‌العبور وحق‌المجری و دعاوی راجعه به  اموال غیرمنقوله، از قبیل تقاضای خلع ید و امثال آن، تابع اموال غیرمنقول است.
۱-حق دِینی منقول است هرچند راجع‌به غیرمنقول باشد (ماده۲۰ ق.م) ولی تعهد به انتقال مال غیرمنقول را میتوان به تابعیت از موضوع آن غیرمنقول شمرد زیرا موضوع آن به طور مستقیم غیرمنقول است. {دوره مقدماتی حقوق مدنی, اموال و مالکیت, ش۵۲} با وجود این منقول بودن آن ترجیح دارد.
۲-دعوایی که موضوع آن حق غیرمنقول است به تابعیت از حق غیرمنقول است مانند دعاوی تصرف و خلع‌ید امانی و غاصبانه و اجبار فروشنده ملک بر تسلیم مبیع و دعاویی که موضوع آن تملک مال غیرمنقول است (دعوای فسخ و بطلان و عدم نفوذ معامله‌ی انجام شده).
۳-دعاوی مربوط به مطالبه دِین منقول است هرچند ناشی از مال غیرمنقول باشد مانند مطالبه اجاره‌بهای ملک و ثمن فروش مال غیرمنقول.
۴-دعاوی مربوط به اجرت‌المثل و خسارات وارد بر املاک غیرمنقول است. {رأی شماره۱۵۲-۱۹۷و۱۷۳۱-۱۵۶۴-۱۷۳۱و۵۵۰-۵۸۷ دیوان عالی کشور / محمد بروجردی عبده, اصول حقوقی دیوان عالی تمییز تا سال۱۳۱۰, ص۱۴۴, ش۴۷۶ / دکتر سیدحسن امامی, ج۱, ص۳۸ / مصطفی عدل, ص۳۶ / ناصر کاتوزیان, اموال و مالکیت, ش۵۴}

فصل دوم - در اموال منقوله
ماده ۱۹ (اموال منقول): اشیایی که نقل آن از محلی به محل دیگر ممکن باشد بدون این  که به خود یا محل آن خرابی وارد آید، منقول است.

ماده ۲۰ (دیون / منقول حکمی): کلیه‌ی دیون، از قبیل قرض و ثمن مبیع و مال‌الاجاره عین  مستأجره از حیث صلاحیت محاکم، در حکم منقول است ولو این که مبیع یا عین مستاجره  از اموال غیرمنقوله باشد.
۱-دیون و تعهدها تنها از حیث صلاحیت محاکم نیست که در حکم منقول است. از هر جهت منقول به شمار می‌آید زیرا بنا بر اصلی که ماده۱۱ قانون مدنی اعلام کرده است, اگر مالی منقول نباشد باید در زمره غیرمنقول‌ها باشد! نتیجه‌ای که هیچ کس نمی‌پذیرد.
۲-تعهد یا دِینی که موضوع آن به طور مستقیم مال غیرمنقول باشد مانند تعهد به تسلیم ملک, به تابعیت از موضوع آن غیرمنقول است. پس در ماده۲۰ فرض شده است که موضوع قرض, ثمن و مال‌الاجاره, پول یا مال منقول دیگری است و به اطلاق آن نباید اعتماد کرد.
۳-اجرت‌المثل را نباید با مال‌الاجاره در این ماده قیاس کرد و درهرحال منقول شمرد. دعوای اجرت‌المثل املاک باید در محل وقوع ملک اقامه شود. {ر.ک ماده۱۸ ق.م, ح۴}
۴-اسناد بهادار در وجه حامل مانند اسکناس و چکهای تضمین شده و سهام بی‌نام شرکتها و برات در وجه حامل و قبول شده در زمره اموال منقول است {دوره مقدماتی حقوق مدنی, اموال و مالکیت, ش۵۷و۵۸} 
۵-حق شریکان یا سهم شرکت در موردی که شرکت دارای شخصیت حقوقی است و حقوق معنوی مانند حق تألیف و مالکیت صنعتی و تجارتی, منقول است ولی در مورد سرقفلی باید گفت حقی است که مخلوط است که چهره غیرمنقول آن (تقدم در اجاره) غلبه دارد. {همان کتاب, ش۵۹ به بعد}

ماده ۲۱ (کشتی و کارخانه و تأسیسات دریایی): انواع کشتی‌های کوچک و بزرگ و قایق‌ها و آسیاها و  حمام‌هایی که در روی رودخانه و دریاها ساخته می‌شود و می‌توان آن‌ها را حرکت  داد و کلیه‌ی کارخانه‌هایی که نظر به طرز ساختمان، جزو بنای عمارتی نباشد داخل  در منقولات است ولی توقیف بعضی از اشیا مزبوره ممکن است نظر به اهمیت آن‌ها  موافق ترتیبات خاصه به عمل آید.

ماده ۲۲ (مصالح بنایی): مصالح بنایی از قبیل سنگ و آجر و غیره، که برای بنایی تهیه  شده یا به واسطه‌ی خرابی از بنا جدا شده باشد مادامی که در بنا به کار نرفته،  داخل منقول است.

فصل سوم - در اموالی که مالک خاص ندارد
  ماده ۲۳ (اموالی که مالک خاص ندارد): استفاده از اموالی که مالک خاص ندارد مطابق قوانین مربوطه  به آن‌ها خواهد بود.
۱-مقصود از «اموالی که مالک خاص ندارد» اعم است از اینکه مالک آن عموم باشد یا در شمار اموال مباح هنوز تملک نشده باشد. {ر.ک مواد۲۳تا۲۸ ق.م}
۲-اموال مجهول‌المالک را نباید در زمره این گروه آورد. با وجود این چون در مرحله اثبات مالکی ندارد در حکم اموال بدون مالک یا عمومی است و با اذن حاکم به مصرف فقرا می‌رسد. {ر.ک ماده۲۸ ق.م}
۳-لُقَطِه یا اشیای پیدا شده و حیوانات ضالِّه یا گم‌شده نیز از اقسام مجهول‌المالک است با این تفاوت که هنوز امید به یافتن مالک آن از بین نرفته است و به همین جهت احکام خاص دارد. {دوره مقدماتی حقوق مدنی, اموال و مالکیت, ش۸۲و۸۳ / مواد۱۶۲تا۱۷۲ ق.م}

ماده ۲۴ (اموال عمومی / راه‌ها): هیچ کس نمی‌تواند طرق و شوارع عامه و کوچه‌هایی را که آخر  آن‌ها مسدود نیست تملک نماید.
۱-ممنوع بودن تملک اعم است از حیازت یا خرید و به طور کلی قرارداد و تملکی که با دولت امضاء می‌شود. به همین جهت گفته شده است که انتقال این اموال (عمومی) نیاز به قانون دارد. {دوره مقدماتی حقوق مدنی, اموال و مالکیت, ش۶۶}
۲-ادعای مرور زمان از متصرف اموال عمومی در برابر دعوای مالکیت عموم و خلع‌ید پذیرفته نمی‌شود. {همان کتاب, ش۶۶}
۳-کوچه‌هایی که آخر آن مسدود نیست به عموم واگذار شده و در شمار اموال عمومی است هرچند که در املاک خصوصی احداث شده باشد.
۴-کوچه‌های بن‌بست ملک مشترک یا اختصاصی اشخاص است و داخل در اموال عمومی نیست. {همان کتاب, ش۶۴}

ماده ۲۵ (منع تملک اموال عمومی): هیچ کس نمی‌تواند اموالی را که مورد استفاده‌ی عموم است و  مالک خاص ندارد از قبیل پل‌ها و کاروانسراها و آب‌انبارهای عمومی و مدارس قدیمه  و میدان‌گاه‌های عمومی، تملک کند. و همچنین است قنوات و چاه‌هایی که مورد  استفاده عموم است.
۱-استفاده عموم ظهور در مالکیت عمومی دارد و قید «مالک خاص ندارد» برای خارج ساختن اموال اشخاص است که به طور موقت و با حفظ مالکیت خصوصی در اختیار عموم قرار می‌گیرد.
۲-تصرف به عنوان مالکیت عمومی نیز اماره‌ای بر مالکیت عموم است مگر اینکه خلاف آن ثابت شود. {ر.ک ماده۳۵ ق.م}
۳-اماره تصرف در برابر ادعای مالکیت عمومی متصرف را از اقامه دلیل بی‌نیاز می‌کند ولی اگر مالکیت عمومی سابق احراز شود, اماره تصرف در برابر آن اعتبار ندارد زیرا مال عمومی قابل تملک نیست تا تصرف اماره بر آن باشد.

 ماده ۲۶: اموال دولتی که معد است برای مصالح یا انتفاعات عمومی، مثل  استحکامات و قلاع و خندق‌ها و خاکریزهای نظامی و قورخانه و اسلحه و ذخیره و  سفاین جنگی و همچنین اثاثیه و ابنیه و عمارات دولتی و سیم‌های تلگرافی دولتی و  موزه‌ها و کتابخانه‌های عمومی و آثار تاریخی و امثال آن‌ها و بالجمله آن چه که  از اموال منقوله و غیرمنقوله که دولت به عنوان مصالح عمومی و منافع ملی در تحت  تصرف دارد، قابل تملک خصوصی نیست و همچنین است اموالی که موافق مصالح عمومی به  ایالت یا ولایت یا ناحیه یا شهری اختصاص یافته باشد.
-جمله‌ی "آنچه که دولت به عنوان مصالح عمومی و منافع ملی در تحت تصرف دارد", معیار تمییز اموال عمومی از اموالی است که ملک دولت محسوب می‌شود. {ر.ک دوره مقدماتی حقوق مدنی, اموال و مالکیت, ش۶۵}

ماده ۲۷ (مباحات): اموالی که ملک اشخاص نمی‌باشد و افراد مردم می‌توانند  آن‌هارا مطابق مقررات مندرجه در این قانون و قوانین مخصوصه مربوطه به هر یک از  اقسام مختلفه‌ی آن‌ها تملک کرده و یا از آن‌ها استفاده کنند مباحات نامیده  می‌شود مثل اراضی موات یعنی زمین‌هایی که معطل افتاده و آبادی و کشت و زرع در  آن‌ها نباشد.
۱-مباحات را به وسیله «حیازت» میتوان تملک کرد مگر اینکه قانونی آن را ممنوع دارد. {ر.ک ماده۱۴۶ به بعد ق.م / دوره مقدماتی حقوق مدنی, اموال و مالکیت, ش۷۲ به بعد}
۲-در ماده۳ قانون زمین شهری مصوب۱۳۶۶ آمده است: "اراضی موات شهری زمین‌هایی است که سابقه عمران و احیا نداشته باشد."
۳-در همان قانون ماده۴ در تعریف اراضی بایر می‌گوید: "اراضی بایر شهری زمین‌هایی است که سابقه عمران و احیا داشته و به تدریج به حالت موات برگشته اعم از اینکه صاحب مشخصی داشته یا نداشته باشد."
۴-در مورد مفهوم و چگونگی عمران و احیای اراضی موات, {ر.ک آیین‌نامه اجرایی قانون زمین شهری مصوب ۱۳۶۷/۴/۱۵ هیئت وزیران}. در ماده۱ آیین نامه آمده است: "منظور از عمران و احیای قابل قبول مذکور در قانون زمین شهری, عمومات مذکور در ماده۱۴۱ قانون مدنی و مقررات بعدی در باب احیا و عمران اراضی است و عملیاتی از قبیل شخم غیرمسبوق به احیا و تحجیر و ریختن مصالح در زمین و حفر چاه و نظایر آن عمران و احیا محسوب نمی‌گردد."

ماده ۲۸ (مجهول‌المالک): اموال مجهول‌المالک با اذن حاکم یا مأذون از قِبَل او به  مصارف فقرا می‌رسد.
۱-مجهول‌المالک را باید از اموال عمومی شمرد که قانون مصرف آن را دستگیری از فقرا قرارداده است. {دوره مقدماتی حقوق مدنی, اموال و مالکیت, ش۸۱}
۲-اشیاء و حیوانات گم‌شده نیز در تعریف ماده۲۸ می‌گنجد منتها قانون و مقررات ویژه تعریف و تملک آن لُقَطِه و حیوان ضالِّه را از قواعد عمومی جدا می‌سازد. {همان کتاب}
۳-برای دیدن معنی حاکم, {ر.ک همان کتاب, ش۸۴}. در مورد اموال مجهول‌المالک مراد از حاکم, دادستان است.

باب دوم - در حقوق مختلفه که برای اشخاص نسبت به اموال  است
  ماده ۲۹ (مالکیت و شاخه‌های آن): ممکن است اشخاص نسبت به اموال علاقه‌های ذیل را دارا باشند:
۱)مالکیت (اعم از عین یا منفعت)
۲)حق انتفاع
۳)حق ارتفاق به ملک غیر
۱-حقوقی که در این ماده آمده همه در شمار حقوق عینی است و از مفاد حکم به خوبی بر می‌آید که مالکیت منفعت و حق انتفاع دو مفهوم جداگانه است. دوره مقدماتی حقوق مدنی, اموال و مالکیت, ش۱۰۲}
۲-حق انتفاع مانند عمری و وقف درجه‌ای ضعیف‌تر از مالکیت منفعت مانند حق مستأجر بر مورد اجاره است و ذره‌های منفعت در ملک صاحب حق یا منتفع به وجود نمی‌آید پس اگر مدت حق انتفاع از باغی به سر آید منتفع نمیتواند میوه‌هایی را که بر درخت مانده بچیند. {همان کتاب}
۳-حق عینی تبعی مانند حق مرتهن بر وثیقه طلب در ماده۲۹ نیامده است و مفاد آن شامل حق تحجیر در حیازت نیز نمی‌شود درحالیکه هردو از حقوق عینی است.

فصل اول - در مالکیت
ماده ۳۰ (اصل تسلیط): هر مالکی نسبت به مایملک خود حق همه‌گونه تصرف و انتفاع  دارد، مگر در مواردی که قانون استثنا کرده باشد.
۱-این قاعده که در زبان حقوقی ما «تسلیط» نامیده می‌شود, محدود بر این است که تصرف و انتفاع به زیان همسایه نباشد یا در اندازه متعارف و برای رفع حاجت یا رفع ضرر از مالک باشد (ماده۱۳۲ ق.م). یعنی هرجا که قاعده تسلیط با لاضرر تضاهم پیدا کند, لاضرر حکومت دارد. {دوره مقدماتی حقوق مدنی, ج۱, ش۱۵۰ به بعد}
۲-به موجب اصل۴۰ قانون اساسی, "هیچ کس نمیتواند اِعمال حق خویش را وسیله اضرار به غیر یا تجاوز به منافع عمومی قرار دهد."
۳-برای دیدن حدود دیگر در قانون مدنی, {ر.ک مواد۹۵, ۹۷ و ۱۱۴ به بعد} درباره حدود ناشی از اشاعه {ر.ک مواد۱۱۸, ۱۳۳ و ۵۸۲}
۴-به منظور حفظ منافع عمومی, قوانین گوناگون از حق تصرف و انتفاعی مالک کاسته است از جمله {ر.ک قانون روابط موجر و مستأجر۱۳۵۶و۱۳۶۲, قانون زمین شهری, قانون توسعه معابر, قانون اصلاحات ارضی, قانون دیات و...} و مانند اینها که گهگاه باعث سلب مالکیت نیز می‌شود.

ماده ۳۱ (تأمین تصرف مالک): هیچ مالی را از تصرف صاحب آن نمی‌توان بیرون کرد مگر به  حکم قانون.
۱-حکم این ماده شامل سلب مالکیت نیز به طریق اولی می‌شود.
۲-قواعد مربوط به رفع تصرف عدوانی در قانون آیین دادرسی مدنی و غصب در قانون مدنی (ماده۳۰۸ به بعد), این حکم را تضمین می‌کند.
۳-به موجب اصل۴۷ قانون اساسی, "مالکیت شخصی که از راه مشروع باشد محترم است. ضوابط آن را قانون معین می‌کند."

ماده ۳۲ (مالکیت تبعی): تمام ثمرات و متعلقات اموال منقوله و غیرمنقوله که طبعاً  یا در نتیجه‌ی عملی حاصل شده باشد، بالتبع، مال مالک اموال مزبوره است.
-مالکیت تبعی که در این ماده پیش‌بینی شده ممکن است بر ثمره‌های طبیعی اموال باشد مانند بوته‌ها و درختان خود‌رو در زمین و حمل حیوانات و آب چشمه. یا مصنوعی و در نتیجه عمل انسان مانند زراعت و میوه و ساختمان. {ر.ک ماده۳۳ ق.م}

ماده ۳۳ (نما و محصول زمین): نما و محصولی که از زمین حاصل می‌شود، مال مالک زمین است،  چه به خودی خود روییده باشد یا به واسطه‌ی عملیات مالک، مگر این که نما یا  حاصل، از اصله یا حبه‌ی غیر حاصل شده باشد، که در این صورت، درخت و محصول، مال  صاحب اصله یا حبه خواهد بود، اگر چه بدون رضای صاحب زمین کاشته شده باشد.
۱-اگر کسی حَبِّه یا دانه یا اصله یا نهال دیگری را در زمین خود بکارَد, محصول ازآن مالک دانه و نهال است.
۲-اگر شخصی دانه و نهال خود را در زمین غصب شده بکارَد, محصول ازان اوست و مالک میتواند اجرت‌المثل انتفاع از آن را از زارع غاصب بگیرد (الزرع للزّارع ولو كان غاصباً). {دوره مقدماتی حقوق مدنی, اموال و مالکیت, ش۱۶۱}
۳-در تعارض دو مالکیت تبعی یعنی طبیعی و مصنوعی, مالکیت مصنوعی حاکم است و ارزش کار بر سرمایه می‌چربد.

ماده ۳۴ (نتاج حیوانات): نتاج حیوانات در ملکیت، تابع مادر است و هر کس مالک مادر  شد، مالک نتاج آن هم خواهد شد.
۱-در فروش حیوان با اینکه خریدار مالک مادر می‌شود, حمل از توابع مبیع نیست و خریدار به تبع مادر مالک حمل نمی‌شود. {ر.ک ماده۳۵۸ ق.م}
۲-حکم ماده ناظر به موردی است که حیوان نر از مالکی و حیوان ماده از مالک دیگر باشد. در این فرض است که نتیجه آمیزش آن دو به مالک مادر تعلق دارد. {دوره مقدماتی حقوق مدنی, ج۱, ش۱۶۲}

ماده ۳۵ (اماره تصرف): تصرف به عنوان مالکیت، دلیل مالکیت است، مگر این که خلاف  آن ثابت شود.
۱-«تصرف» عبارت از تسلط و اقتداری است عرفی که انسان در مقام اِعمال حق خود بر مالی دارد. {دوره مقدماتی حقوق مدنی, اموال و مالکیت, ش۲۰۱}
۲-منظور از «دلیل مالکیت» این است که تصرف اماره بر مالکیت متصرف است و به همین جهت تاب مقاومت و تعارض با سایر دلایل را ندارد.
۳-تصرف اعم است از اینکه بالمباشره باشد یا به واسطه مانند تصرف قیم و وکیل و مباشر. تصرف مستأجر در حکم تصرف موجر است. {دیوان عالی کشور, رأی شماره ۹۷۶-۳۳, ۱۸فروردین۱۳۰۸  (عبده, اصول قضایی یا حقوقی دیوان عالی تمییز, ص۳۹)}
۴-کسی که متصرف است تصرف او به عنوان مالکیت شناخته می‌شود ولیکن اگر ثابت شود که شروع به تصرف از طرف غیر بوده است, متصرف غیر شناخته خواهد شد مگر اینکه متصرف ثابت کند که عنوان تصرف او تغییر کرده و به عنوان مالکیت متصرف شده است.
۵-در موضوع اختلاف در ملکیت و وقفیت, اصل ملکیت است و مدعی وقف باید دعوا را ثابت نماید و عمل به وقف هم به تنهایی دلیل مُثبِت وقف محسوب نمی‌شود. {دیوان عالی کشور شعبه۳, رأی شماره۲۹۸ - ۱۳۲۳/۴/۶ (متین, مجموعه رویه قضایی, ص۳۳۵) / رأی شماره۱۶۸۹-۱۳۱۸/۷/۲۵, شعبه۳ / ۲۵۵۵-۱۳۱۶/۱۱/۲۵, شعبه۱ (همان مجموعه, ص۳۳۴)}. و برای دیدن نظر مخالف که تصرف به عنوان وقفیت را دلیل وقفیت می‌داند, {ر.ک رأی شماره ۱۱۱۸-۱۳۱۶/۵/۱۵, شعبه۱ (همان مجموعه, ص۱۰۲) / هیئت عمومی دیوان عالی کشور, ۶۹۹-۱۳۳۴/۴/۱۷ (آرشیو حقوقی کیهان از ۱۳۲۸تا۱۳۴۲, ص۴۳۰, ش۱۷۷) / حکم شماره۱۳۸۷۶-۱۱۱۸, ۱۳۱۶/۵/۱۵ (عبده, ش۵۲۴)}
۶-در تعارض بین مالکیت سابق و تصرف فعلی اختلاف است. درباره نظری که تصرف کنونی را مقدم می‌دارد, {ر.ک دیوان عالی کشور, رأی شماره۱۱۷-۶۷۹۵, ۲۵فروردین ماه ۱۳۱۰ / رأی ۲۹مهر۱۳۱۰ (عبده, اصول حقوقی دیوان عالی تمییز, ص۳۹) / شعبه۳ دیوان عالی کشور, حکم شماره۴۰۳۵ - ۱۳۱۹/۱۱۳۰ / شعبه۱ ۵۹۹ - ۱۳۱۷/۳/۱۷ (متین, مجموعه رویه قضایی, ص۱۰۱و۱۰۲)}. و درباره نظری که تصرف را در صورتی اماره بر مالکیت میداند که سابقه آن معلوم نباشد, {ر.ک دوره مقدماتی حقوق مدنی, اموال و مالکیت, ش۲۰۴تا۲۰۶}
۷-در تعارض بین تصرف کنونی و وقفیت سابق, چون امکان انتقال و تملک وقف خلاف اصل است, تصرف دلیل بر مالکیت نیست. {عبده, ج۲, ش۱۲۷}
۸-در تعارض بین تصرف سابق و تصرف کنونی, تصرف کنونی مقدم است زیرا وضع مالکیت واقعی روشن نیست و در تعارض دو اماره که یکی مربوط به گذشته و دیگری ناظر به وضع کنونی است, اگر هردو نیز معتبر باشد اماره کنونی مقدم است.
۹-اماره تصرف ویژه اعیان اموال نیست و در منافع و حقوق نیز اِعمال می‌شود. {ر.ک مواد۹۴و۱۲۴ ق.م / دیوان عالی کشور, شعبه۱, رأی شماره۱۱۱۸ - ۱۳۱۶/۵/۱۵ (متین, مجموعه رویه قضایی, ص۱۰۲) / دوره مقدماتی حقوق مدنی, اموال و مالکیت, ش۲۱۲}
۱۰-اصولا آنچه را که از اساسیه خانه که عرفاً و عادتاً اختصاص به هریک از زن و مرد دارد, باید متعلق به او محسوب داشت. {دیوان عالی کشور, شعبه۶, رأی شماره۲۰۶ - ۱۳۲۵/۲/۱۷ (متین, مجموعه رویه قضایی, ص۲۹۳)} همچنین {ر.ک ماده۵۶ آیین نامه اجرای مفاد اسناد رسمی لازم‌الجرا و ماده۶۳ قانون اجرای احکام مدنی} که این قاعده را بدست می‌دهد: «از اموال منقول موجود در سکونت زوجین, آنچه معمولا و عادتاً مورد استفاده اختصاصی زن باشد, متعلق به زن و آنچه مورد استفاده اختصاصی مرد باشد, متعلق به شوهر و بقیه از نظر مقررات این قانون مشترک بین آنان محسوب می‌شود مگر اینکه خلاف آن ثابت شود. {دوره مقدماتی حقوق مدنی, اموال و مالکیت, ش۲۱۳و۲۱۴}
۱۱-برای سایر موارد اِعمال قاعده ید یا اماره تصرف, {ر.ک مواد۳۹و۱۰۹تا۱۱۱و۱۲۶و۱۲۷ ق.م}
۱۲-تصرف ملک ممکن است به عنوان اماره قضایی نیز مورد استناد قرار گیرد و دلالت بر مالکیت کند. {ر.ک همان کتاب, ش۲۰۶}

ماده ۳۶ (تصرف معتبر): تصرفی که ثابت شود ناشی از سبب مملک یا ناقل قانونی نبوده  معتبر نخواهد بود.
۱-تصرف باید مشروع باشد ولی متصرف نیازی به اثبات آن ندارد. در دعوای مالکیت مدعی آن است که بر متصرف دعوا می‌کند و هم اوست که برای بی‌اعتبار کردن اماره تصرف باید اثبات کند که تصرف ناشی از سبب مملک یا ناقل قانونی نیست. {شعبه۶ دیوان عالی کشور, رأی شماره۴۳۰ - ۱۳۲۷/۳/۱۳ (متین, مجموعه رویه قضایی, ص۱۰۰) / رأی۹۸۹-۷۲۳۴, ۲۹مهرماه۱۳۱۰ (عبده, اصول حقوق دیوان عالی تمییز, ص۳۹) / دوره مقدماتی حقوق مدنی, ج۱, ش۱۶۹}
۲-تصرفی به ظاهر مشروع است که سابقه آن روشن نباشد. درباره تصرفی که با مالکیت سابق مدعی تعارض داشته باشد, مسئله تابع این است که آیا مالکیت سابق مقدم است یا تصرف کنونی. {ر.ک ماده۳۵}

ماده ۳۷ (اقرار متصرف به مالکیت سابق دیگری): اگر متصرف فعلی، اقرار کند که ملک، سابقاً مال مدعی او  بوده است، در این صورت مشارالیه نمی‌تواند برای رد ادعای مالکیت شخص مزبور، به  تصرف خود استناد کند مگر این که ثابت نماید که ملک به ناقل صحیح به او منتقل  شده است.
-این حکم ممکن است به سود حکومت مالکیت سابق بر تصرف فعلی مورد استفاده قرار گیرد زیرا اثر اقرار چیزی جز اثبات مالکیت سابق نیست ولی مشهور آن را ویژه‌ی اقرار میداند و دلیل قانع کننده‌ای ندارد. {ناصر کاتوزیان, دوره مقدماتی حقوق مدنی, اموال و مالکیت, ش۲۰۴ / دکتر سیدحسن امامی, ج۱, ص۵۴ / دکتر جعفری لنگرودی, حقوق اموال, ص۱۵۹و۱۶۰ / مصطفی عدل, ص۴۵ / دکتر سیدحسین صفایی, دوره مقدماتی حقوق مدنی, ج۱, ص۲۹۲و۲۹۳ / رأی شماره۱۶۸۹ - ۱۳۱۸/۷/۱۷ (عبده, اصول قضایی حقوقی, ج۲, ص۳۱)}

ماده ۳۸ (مالکیت فضا و قرار زمین): مالکیت زمین مستلزم مالکیت فضای محاذی آن است تا هر کجا  بالا رود و همچنین است نسبت به زیر زمین بالجمله مالک حق همه‌گونه تصرف در هوا  و قرار دارد مگر آن چه را که قانون استثنا کرده باشد.
۱-تصرف در فضا و قرار زمین محدود به میزان متعارف است و نظامات عمومی نیز این مالکیت تبعی را محدود می‌کند.
۲-مالک زمین میتواند از تصرف دیگران در فضا و قرار زمین خود جلوگیری کند. {ر.ک مواد۱۳۰و۱۳۱ ق.م / دوره مقدماتی حقوق مدنی, اموال و مالکیت, ش۱۶۳}

ماده ۳۹ (اماره تصرف در بنا و درخت): هر بنا و درخت که در روی زمین است و همچنین هر بنا و حفری  که در زیر زمین است ملک مالک آن زمین محسوب می‌شود مگر این که خلاف آن ثابت  شود.
-حکم ماده ناظر به مرحله اثبات و یکی از موارد اِعمال اماره تصرف است و به همین جهت با استناد به دلایل دیگر مانند اقرار, سند و شهادت, میتوان خلاف مفاد آن را ثابت کرد.

فصل دوم - در حق انتفاع
ماده ۴۰ (حق انتفاع): حق انتفاع عبارت از حقی است که به موجب آن شخص می‌تواند از  مالی که عین آن ملک دیگری است یا مالک خاصی ندارد استفاده کند.
۱-حق انتفاع یکی از شاخه‌های مالکیت است که در اثر عمل حقوقی میتواند از آن جدا شود و به دیگران تعلق یابد. پس مانند ریشه خود از حقوق عینی است و قابل انتقال در زمان حیات به وصیت و میراث است.
۲-حق انتفاع با مالکیت منافع که مستأجر به دست می‌آورَد نزدیک ولی متفاوت است. {ر.ک ماده۲۹ ق.م}
۳-درباره حق انتفاع از مباحات, {ر.ک ماده۹۲ ق.م}

مبحث اول -  در عمری و رقبی و سکنی
ماده ۴۱ (عمری): عُمری حق انتفاعی است که به موجب عقدی از طرف مالک برای  شخص به مدت عمر خود یا عمر منتفع و یا عمر شخص ثالثی برقرار شده باشد.
-اگر حق انتفاع برای مدت عمر مالک برقرار شده باشد به فوت او برطرف می‌شود ولی اگر به مدت عمر منتفع یا ثالث باشد, فوت مالک اثری در آن ندارد و وارثان او نمیتوانند مزاحم صاحب حق شوند. {دوره مقدماتی حقوق مدنی, اموال و مالکیت, ش۲۱۸}

ماده ۴۲ (رقبی): رُقبی حق انتفاعی است که از طرف مالک برای مدت معینی  برقرار می‌گردد.

ماده ۴۳ (سکنی): اگر حق انتفاع عبارت از سکونت در مسکنی باشد سکنی یا حق  سکنی نامیده می‌شود و این حق ممکن است به طریق عمری یا به طریق رقبی برقرار  شود.
{ر.ک همان کتاب, ش۱۸۱}

ماده ۴۴ (حبس مطلق): در صورتی که مالک برای حق انتفاع مدتی معین نکرده باشد  حبس، مطلق بوده و حق مزبور تا فوت مالک خواهد بود مگر این که مالک قبل از فوت  خود رجوع کند.
۱-حبس مطلق عقدی است جایز و با مرگ و حجر مالک و منتفع منحل می‌شود. {دکتر سیدحسن امامی, ج۱, ص۶۰}. و برای دیدن نظر مخالف که آن را لازم و قابل رجوع می‌داند, {ر.ک دکتر جعفری لنگرودی, حقوق اموال, ص۱۸۶}
۲-در امکان رجوع مالک و انحلال انتفاع با فوت مالک و منتفع اختلافی در عمل وجود ندارد و ثمره بحث در حجر مالک ظاهر می‌شود که عدم انحلال با ظاهر قانون مدنی سازگارتر است. به نظر می‌رسد که منتفع نیز میتواند از امتیازی که به سود او بوجود آمده است بگذرد و این امکان یکی از آثار تفاوت میان حق انتفاع و مالکیت منافع است.

ماده ۴۵ (ایجاد و زوال حق انتفاع): در موارد فوق حق انتفاع را فقط درباره‌ی شخص یا اشخاصی  می‌توان برقرار کرد که در حین ایجاد حق مزبور وجود داشته باشند ولی ممکن است حق  انتفاع تبعاً برای کسانی هم که در حین عقد به وجود نیامده‌اند برقرار شود و  مادامی که صاحبان حق انتفاع موجود هستند حق مزبور باقی و بعد از انقراض آن‌ها  حق زایل می‌گردد.
۱-حمل پیش از تولد نیز موجود است و اگر زنده متولد شود حق انتفاعی را که به سود او ایجاد شده است تملک می‌کند. {ماده۸۵۱ ق.م / دوره مقدماتی حقوق مدنی, اموال و مالکیت, ش۲۲۸}
۲-برای دیدن حکم مشابه در وقف, {ر.ک ماده۶۹}
۳-بخش اخیر ماده ناظر به وقف و حبس است و حق انتفاعی که به ملاحظه شخصیت منتفع برقرار شده است. ولی حقی که به سود دارایی منتفع است, پس از فوت او به وارثان می‌رسد.
۴-اگر حق سکنی در خانه‌ای به مدت طولانی برقرار شود و در عقد شرط کنند که اگر در خلال مدت منتفع فوت کند فرزندانش به قائم‌مقامی او حق سکنی داشته باشند, ایجاد حق سکنی نافذ است هرچند منتفع در زمان قرارداد فرزندی نداشته باشد. {همان کتاب}

ماده ۴۶ (لزوم بقای موضوع): حق انتفاع ممکن است فقط نسبت به مالی برقرار شود که  استفاده از آن با بقای عین ممکن باشد اعم از این که مال مزبور منقول باشد یا  غیرمنقول و مشاع باشد یا مفروز.
{ر.ک ماده۵۸ ق.م}
۱-اگر اصل مال در اثر انتفاع مصرف شود, آنچه واقع شده ممکن است تملیک مال اعم از عین و منافع یا اباحه باشد.
۲-موضوع حق انتفاع ممکن است مال معین یا مجموع دارایی مالک یا بخشی از آن باشد مانند حق انتفاع از املاک. {دوره مقدماتی حقوق مدنی, ج۱, ش۱۸۵}

ماده ۴۷ (اثر قبض در حبس): در حبس، اعم از عمری و غیره، قبض شرط صحت است.
۱-در تعریف قبض و تسلیم, {ر.ک مواد۳۶۷تا۳۶۹ ق. م در بِیع}. همچنین در چگونگی دخالت قبض در وقوع انتقال, {ر.ک مواد۵۹و۶۷ در وقف} که از اقسام حبس است.
۲-اگر پیش از قبض یکی از دو طرف بمیرد یا محجور شود, عقد باطل است. {دوره مقدماتی حقوق مدنی, ج۱, ش۱۸۶ / ماده۸۰۲ ق.م}
۳-پیش از قبض عقد تمام نیست و الزامی برای دو طرف ایجاد نمی‌کند مگر اینکه مستند به التزام اضافی در نگهداری عهد باشد مانند ایجاب همراه با التزام. {ر.ک قواعد عمومی قراردادها, ج۱, ش۱۶۰ به بعد}.
۴-مال موضوع حق باید قابلیت قبض را برای منتفع داشته باشد و اگر مالی به خودیه خود یا در اثر موانع خارجی در استیلای منتفع قرار نگیرد, حبس واقع نمی‌شود. {ر.ک ماده۶۷ ق.م در وقف / دوره مقدماتی حقوق مدنی, ج۱, ش۱۸۶}

ماده ۴۸ (تکلیف حفاظت و عدم سوء‌استفاده منتفع): منتفع باید از مالی که موضوع حق انتفاع است سوءاستفاده  نکرده و در حفاظت آن تعدی یا تفریط ننماید.
۱-انتفاع خارج از حدود متعارف سوء‌استفاده است. {دوره مقدماتی حقوق مدنی, اموال و مالکیت, ش۲۲۹} همچنین است افراط در انتفاع و تغییر مصرف عین. {همان کتاب.
۲-برای دیدن مفهوم تعدی و تفریط, {ر.ک مواد۹۵۱و۹۵۲}
۳-برای دیدن نتیجه تعدی و تفریط و سوء‌استفاده, {ر.ک ماده۵۲ و ۴۹۳ در اجاره نسبت به تبدیل ید امانی به ضمانی و مفهوم مخالف ماده۵۰ ق.م}
۴-اگر حق انتفاع از گوهر گران‌بهایی باشد و مالک شرط کند که منتفع باید آن را در صندوق نسوز نگه‌دارد و یا در خارج شهر از آن استفاده نکند, منتفع باید از این دستور پیروی کند وگرنه ضامن تلف است. {دوره مقدماتی حقوق مدنی, اموال و مالکیت, ش۲۳۰}

ماده ۴۹ (مخارج نگهداری موضوع انتفاع): مخارج لازمه برای نگاهداری مالی که موضوع انتفاع است بر  عهده‌ی منتفع نیست مگر اینکه خلاف آن شرط باشد.
-هزینه‌های انتفاع و آسان‌کردن و کمال بهره‌برداری به عهده منتفع است. {دوره مقدماتی حقوق مدنی, اموال و مالکیت, ش۲۳۱}

ماده ۵۰ (تلف موضوع انتفاع): اگر مالی که موضوع حق انتفاع است، بدون تعدی یا تفریط  منتفع، تلف شود، مشارالیه مسئول آن نخواهد بود.
-مفهوم مخالف ماده این است که در صورت تعدی یا تفریط منتفع یا امین, تلف مال برعهده اوست. (ر.ک ماده۵۲ ق.م)

ماده ۵۱ (زوال حق انتفاع): حق انتفاع در موارد ذیل زایل می‌شود:
۱)در صورت انقضا مدت
۲)در صورت تلف شدن مالی که موضوع انتفاع است.
{ر.ک ماده۴۵ ق.م}
۱-انقضای مدت اعم است از اینکه معین باشد (رقبی) یا به مدت عمر منتفع یا مالک یا شخص ثالث.
۲-حکم ناقص است و شامل تمام موارد زوال حق نمی‌شود از جمله رجوع مالک یا مرگ او در حبس مطلق. درباره اسباب زوال حق, {ر.ک دوره مقدماتی حقوق مدنی, اموال, ش۲۳۵ به بعد}
۳-حق انتفاع اصولا قابل انتقال است و قرارداد انتقال آن را از بین نمی‌برَد. {همان کتاب, ش۲۳۲}
۴-پس از زوال حق انتفاع, منتفع باید عین موضوع حق را به مالک رد کند و منافع استفاده نشده مانند میوه‌های درخت باید به مالک رد شود و منتفع حق کَندن میوه‌ها را ندارد. {همان کتاب, ش۲۳۹} و برای دیدن نظر مخالف در وقف پس از انقراض طبقه اول از موقوف‌علیهم بین فقها, {ر.ک دکتر جعفری لنگرودی, حقوق اموال, ش۳۱۳}

ماده ۵۲ (مسئولیت منتفع): در موارد ذیل منتفع، ضامن تضررات مالک است:
۱)در صورتی که منتفع از مال موضوع انتفاع سوءاستفاده کند.
۲)در صورتی که شرایط مقرره از طرف مالک را رعایت ننماید و  این عدم رعایت موجب خسارتی بر موضوع حق انتفاع باشد.
-بند۲ ماده مسئولیت منتفع را مشروط بر این کرده است که تعدی و تفریط او موجب خسارت شود یعنی رابطه علیت بین تقصیر منتفع و ضرر مالک احراز شود و این حکم با قواعد امانت (ماده۴۹۳ ق.م و مفهوم مخالف ماده۵۰ و بند۱ همین ماده) مخالف است. پس باید گفت تبدیل ید امانی به ضمانی ماده۵۲ را کامل می‌کند و قانون‌گذار در مقام احصای تمام موارد ضمان منتفع نبوده است.

ماده ۵۳ (انتقال موضوع): انتقال عین از طرف مالک به غیر، موجب بطلان حق انتفاع  نمی‌شود، ولی اگر منتقل‌الیه، جاهل باشد که حق انتفاع متعلق به دیگری است،  اختیار فسخ معامله را خواهد داشت.
-اگر مالک عین را به منتفع انتقال دهد یا منتفع حق خود را به مالک بدهد, حق انتفاع زایل می‌شود. {ر.ک دوره مقدماتی حقوق مدنی, اموال و مالکیت, ش۲۳۷}

ماده ۵۴ (حکومت عرف بر انتفاع): سایر کیفیات انتفاع از مال دیگری به نحوی خواهد بود که  مالک قرار داده یا عرف و عادت اقتضا بنماید.
-حکم ماده اعم است از اینکه بین مالک و منتفع قراردادی بسته شده باشد که او را صاحب حق کند یا انتفاع به موجب اذن باشد.

مبحث دوم - در وقف
ماده ۵۵ (تعریف): وقف عبارت است از این که عین مال، حبس و منافع آن تسبیل  شود.
۱-مقصود از «حبس عین» جدا ساختن ملک یا فک ملک از دارایی مالک و مصون داشتن آن از نقل و انتقال است. {ر.ک ماده۴۷ ق.م}
۲-عین باید تاب پایداری در برابر انتفاع را داشته باشد. وقف منفعت و دِین و حق امکان ندارد. {ر.ک ماده۵۸ ق.م}
۳-حبس عین باید دائمی باشد نه موقت هرچند که پس از مدتی هدف وقف منتفی شود. {ر.ک عقود معین, ج۳, ش۲۷۹}
۴-مال موقوف خود شخصیت حقوقی می‌یابد و به واقف یا موقوف‌علیهم تعلق ندارد. {ماده۳ قانون تشکیلات و اختیارات سازمان حج و اوقاف و امور خیریه مصوب۱۳۶۳}
۵-«تسبیل منفعت» به معنی صرف در راه خداست با وجود این وقف ممکن است خاص باشد و حق انتفاع به فرزندان و خویشان واقف تعلق یابد ولی وقف بر نَفس باطل است (مواد۷۲و۷۳ ق.م). {همان کتاب, ش۲۸۲}
۶-حبس و وقف دو عنوان علی‌حده بوده و حداقل و حداکثری بین آنها نمی‌باشد تا بتوان اخذ به قدر‌مُتَیَقَّنی نمود بنابراین استناد دادگاه به ماده۱۳۱۷ قانون مدنی و اتخاذ قدر‌مُتَیَقَّن از گواهی گواهان صحیح نخواهد بود. {دیوان عالی کشور, شعبه۶, شماره۵۵۵ - ۱۳۲۵/۴/۱ (احمد متین, مجموعه رویه قضایی حقوقی, ص۳۴۳}

ماده ۵۶ (ایجاب و قبول): وقف واقع می‌شود به ایجاب از طرف واقف به هر لفظی که  صراحتاً دلالت بر معنی آن کند و قبول طبقه اول از موقوف علیهم یا قائم مقام  قانونی آن‌ها در صورتی که محصور باشند مثل وقف بر اولاد و اگر موقوف‌علیهم  غیرمحصور یا وقف بر مصالح عامه باشد در این صورت قبول حاکم، شرط است.
۱-وقف به وسیله وصیت نیز ممکن است واقع شود و معلق به مرگ واقف یا موصی گردد. {ر.ک ع.م, ج۳, شماره۲۸۶}
۲-ایجاد بنیادهای خیریه نهادی است همانند وقف با این تفاوت که عین در آن حبس نمی‌شود. {همان کتاب}
۳-برای دیدن معنی «حاکم», {ر.ک همان کتاب, ش۲۹۰ و (۹)}
۴-اگر شخصی زمینی را بدین منظور که وقف امر خیر کند خریداری کرده و ساخته باشد, این تنها کافی برای احراز وقف نیست ولو اینکه بنای مزبور مورد استفاده خیر منظور نیز واقع شده باشد. {دیوان عالی کشور, حکم شماره۹۵۶ - ۱۳۱۸/۴/۱۳ (محمد بروجردی عبده, اصول قضایی حقوقی, ج۲, ش۵۲۳)}
۵-صرف عواید دکانی در مسجد نه دلیل وقفیت است نه دلیل تصرف. {دیوان عالی کشور, حکم شماره۱۳۹۶۲/۸۴۹ - ۱۳۱۶/۴/۱۳ (محمد بروجردی عبده, اصول قضایی حقوقی, ج۲, ش۵۲۳)}
۶-التزام و تعهد به وقف نمودن املاک معینی را نمیتوان دلیل بر وفای به شرط و عمل نمودن بر طبق التزام که حاکی از تحقق وقف باشد قرار داد. {دیوان عالی کشور, شعبه۱, رأی شماره۱۳۸۲ - ۱۳۱۸/۶/۲۱ (احمد متین, مجموعه رویه قضایی حقوقی, ص۳۳۴) (محمد بروجردی عبده, اصول قضایی حقوقی, ج۲, ش۵۲۳)}
۷-در موضوع اختلاف در ملکیت و وقفیت, اصل ملکیت است و مدعی وقف باید دعوا را ثابت نماید و عمل به وقف هم به تنهایی دلیل مُثبِت وقف محسوب نمی‌شود. {دیوان عالی کشور, شعبه۳, رأی شماره۲۹۸ - ۱۳۲۸/۴/۶ (احمد متین, همان مجموعه, ص۳۳۵)}

ماده ۵۷ (شرایط مالک): واقف باید مالک مالی باشد که وقف می‌کند و به علاوه دارای  اهلیتی باشد که در معاملات، معتبر است.
۱-وقف فضولی از سوی مالک قابل اجازه است و تنفیذ می‌شود. {ر.ک همان کتاب, ش۲۹۴ / دکتر سیدحسن امامی, ج۱, ص۷۵} برای دیدن نظر مخالف, {ر.ک دکتر جعفری لنگرودی, حقوق اموال, ص۲۱۰, شرح ماده۵۷}
۲-واقف باید مالک عین و منفعت باشد زیرا با وقف کردن در هردو تصرف می‌کند. با وجود این وقف ملکی که در اجاره است جایز است. {ر.ک ماده۶۴ ق.م / همان کتاب, ش۳۱۳}
۳-هرگاه در دعوای وقفیت مالکیت واقف مورد انکار واقع شود, باید مقدمتا به آن رسیدگی نمود والا حکم نقض خواهد شد. {دیوان عالی کشور, شماره۳۳۰۴-۲۴/۲۶۷۰, شوّال۱۳۴۳ (عبده, ج۱, ش۶۱۱)}

ماده ۵۸ (لزوم بقای عین): فقط وقف مالی جایز است که با بقای عین بتوان از آن منتفع  شد اعم از این که منقول باشد یا غیرمنقول، مشاع باشد یا مفروز.
{ر.ک ماده۴۶ ق.م}
۱-وقف دِین و منفعت باطل است. {ر.ک ماده۵۵ ق.م / همان کتاب, ش۳۰۹}
۲-وقف گل‌های باغ و حتی شاخه‌ای از آن بر بیماران یا عروسان مستمند درست است. {ر.ک همان کتاب, ش۳۵۲}

ماده ۵۹ (اثر قبض): اگر واقف، عین موقوفه را به تصرف وقف ندهد وقف محقق  نمی‌شود و هر وقت به قبض داد وقف تحقق پیدا می‌کند.
{ر.ک ماده۴۷ ق.م}
۱-مرگ واقف پیش از قبض دادن وقف سبب بطلان آن می‌شود. {ر.ک ماده۸۰۲ ق.م}
۲-وقف مالی که قابل اقباض نیست خواه قابل قبض نبودن طبیعی باشد یا درنتیجه اوضاع و احوال, باطل است. {ر.ک ماده۶۷ ق.م / همان کتاب, ش۳۱۴}
۳-مرگ طبقه اول از موقوف‌علیهم و طرف خطاب باعث بطلان وقف نمی‌شود. {همان کتاب, ش۲۹۲}
۴-قبض یکی از منتفعان وقف, عقد را تنها درباره او محقق می‌کند مگر اینکه موقوف‌علیهم عنوانی عامی مانند اولاد باشد. {همان کتاب, ش۲۹۳}
۵-قبض باید به اذن واقف انجام شود زیرا جزء عمل حقوقی است. {ر.ک ماده۷۹۸ ق.م / ع.م, ج۳, ش۸۴}
۶-تنها وقف‌نامه کافی برای اثبات وقفیت رُقبه‌ای که به عنوان ملکیت در تصرف کسی می‌باشد نیست. لازم است که علاوه بر مالکیت واقف, حین‌الوقف عمل به وقفیت نیز طبق وقفنامه محرز گردد. {حکم شماره۳۲۸۴ - ۱۳۱۹/۹/۳۰ دیوان عالی کشور (محمد بروجردی عبده, اصول قضایی حقوقی, قسمت دوم, ش۵۱۸, ص۹۸)}
۷-در اینکه آیا تصرف به عنوان وقفیت دلیل وقفیت است یا نه, اختلاف وجود دارد. {ر.ک ماده۳۵ ق.م}

ماده ۶۰ (عدم فوریت قبض): در قبض، فوریت شرط نیست بلکه مادامی که واقف رجوع از وقف  نکرده است هر وقت قبض بدهد وقف تمام می‌شود.
-استفاده از واژه «رجوع» به جای «فسخ» به دلیل تمام نشدن وقف و اختصاص فسخ به عقد کامل است.

ماده ۶۱ (لزوم وقف و آثار فَک ملک): وقف، بعد از وقوع آن به نحو صحت و حصول قبض، لازم است و  واقف نمی‌تواند از آن رجوع کند یا در آن تغییری بدهد یا از موقوف‌علیهم کسی را  خارج کند یا کسی را داخل در موقوف علیهم نماید یا با آن‌ها شریک کند یا اگر در  ضمن عقد متولی معین نکرده بعد از آن متولی قرار دهد یا خود به عنوان تولیت  دخالت کند.
۱-اثر مستقیم وقف, فک ملک واقف است. {ع.م, ج۳, ش۷۰و۱۱۳}
۲-شرط مخالف با ماده۶۱ نامشروع و باطل است. {همان کتاب, ش۸۳}

ماده ۶۲ (قبض کننده یا قابض): در صورتی که موقوف‌علیهم محصور باشند خود آن‌ها قبض  می‌کنند و قبض طبقه‌ی اولی کافی است و اگر موقوف‌علیهم غیرمحصور یا وقف بر  مصالح عامه باشد، متولی وقف، والا حاکم قبض می‌کند.
۱-قبض حاکم در صورتی مؤثر است که وقف متولی نداشته باشد یا متولی نتواند مال موقوف را قبض کند. {همان کتاب, ش۸۵}
۲-مقصود از واژه «حاکم» مقام صالح دولت است که وقف به سود آن مقرر شده است و در صورتی که سازمانی نباشد, دادستان عمومی. {همان کتاب, (۵)}

ماده ۶۳: ولی و وصی محجورین، از جانب آن‌ها موقوفه را قبض می‌کنند و  اگر خود واقف، تولیت را برای خود قرار داده باشد قبض خود او کفایت می‌کند.
{ر.ک ماده۷۹۹و۸۰۰ ق.م در هبه}

ماده ۶۴ (شرایط مال وقف): مالی را که منافع آن موقتاً متعلق به دیگری است می‌توان  وقف نمود و همچنین وقف ملکی که در آن، حق ارتفاق موجوداست، جایز است بدون این  که به حق مزبور خللی وارد آید.
۱-وقف ملکی که منافع دائم آن به دیگری تعلق دارد یا مسلوب‌المنفعت درست نیست.
۲-مالک نمیتواند مالی را که در رهن دیگری است وقف کند (ماده۷۹۳ ق.م).
۳-ورشکسته حق ندارد اموال خود را وقف کند. {ع.م, ج۳, ش۱۰۵}

ماده ۶۵ (وقف به علت اضرار به دُیّان): صحت وقفی که به علت اضرار دُیّان واقف، واقع شده باشد، منوط  به اجازه دیان است.
{ر.ک بند۴ ماده۱۹۰ / ماده۲۱۸ حذف شده}
۱-مقصود از «علت» در این ماده, علت غایی یا انگیزه واقف است که اگر اضرار به دُیّان باشد, وقف غیرنافذ است. {ع.م, ج۳, ش۱۰۹و۱۱۰}
۲-برای اثبات عدم نفوذ وقف, باید قصد اضرار به طلبکار و فرار از تأدیه دِین اثبات شود و عدم کفایت دارایی بدهکار ممکن است اماره وجود چنین قصدی تلقی شود.
۳-اگر دارایی بدهکار کافی برای پرداخت دِین باشد و طلبکار ضرری نبیند, نفعی در اقامه دعوای عدم نفوذ ندارد.

ماده ۶۶ (وقف بر مقاصد نامشروع): وقف بر مقاصد غیرمشروع، باطل است.
{ر.ک بند۴ ماده۱۹۰ / ماده۲۱۷}
-مقصود از واژه «مقاصد», اعم است از چگونگی مصرف منابع و موضوع وقف و انگیزه واقف در انجام دادن عمل حقوقی. {ر.ک ع.م, ج۳, ش۱۰۷و۱۰۹}

ماده ۶۷ (شرایط مال وقف): مالی که قبض و اقباض آن ممکن نیست، وقف آن باطل است لیکن  اگر واقف، تنها قادر بر اخذ و اقباض آن نباشد و موقوف علیه، قادر به اخذ آن  باشد صحیح است.
{ر.ک ماده۴۷ ق.م}
۱-عدم قابلیت قبض ممکن است ناشی از طبیعت مال باشد مانند کلی و منفعت به عقیده بعضی, یا وضع و ارتباط آن با واقف مانند پرنده فراری یا جعبه شناور در دریا که توان تسلیم نسبی است.
۲-بخش دوم ماده ناظر به عدم قابلیت نسبی و از قِسم دوم است.

ماده ۶۸ (توابع مال وقف): هر چیزی که طبعاً یا بر حسب عرف و عادت، جز یا از توابع و  متعلقات عین موقوفه محسوب می‌شود، داخل در وقف است مگر این که واقف، آن را  استثنا کند به نحوی که در فصل بیع مذکور است.
{ر.ک مواد۳۵۶تا۳۵۹ ق.م}
-تابعیت ناشی از طبیعت مال مانند فضا و قرار زمین و تابعیت قانونی یا عرفی مانند تابعیت درختان در باغ و راه عبور در خانه.

ماده ۶۹ (وقف بر معدوم): وقف بر معدوم صحیح نیست مگر به تبع موجود.
۱-وجود موقوف‌علیه در زمان برقراری حق انتفاع به سود او شرط است نه زمان انعقاد وقف. {ر.ک ع.م, ج۳, ش۹۰}
۲-با فرض شخصیت حقوقی برای وقف, میتوان گفت قابلیت وجود موقوف‌علیه برای درستی وقف کافی است. {ر.ک همان کتاب, ش۹۲}
۳-وقف بر حمل صحیح است مشروط بر اینکه زنده به دنیا آید. {همان کتاب, ش۹۳ / دکتر سیدحسن امامی, ج۱, ص۷۵و۷۶} در فقه نظر مشهور بر بطلان است.

ماده ۷۰ (وقف بر موجود و معدوم): اگر وقف بر موجود و معدوم معاً واقع شود، نسبت به سهم  موجود، صحیح و نسبت به سهم معدوم، باطل است.
{ر.ک مواد۲۵۶ و ۲۷۳ و ۴۴۱ ق.م}

ماده ۷۱ (وقف بر مجهول): وقف بر مجهول صحیح نیست.
۱-وقفی که دادرس بتواند با تفسیر اراده واقف و مفاد عرفی واژه‌های او, موقوف‌علیه را تشخیص دهد وقف بر مجهول نیست.
۲-مجهول ماندن مصرف وقف نیز در حکم وقف بر مجهول است. {ع.م, ۳, ش۹۹}
۳-در وقف عام اگر مصرف مجهول باشد وقف باطل نیست. {بند۱ ماده۹۱ / ماده۸ قانون اوقاف۱۳۵۴}
۴-وقف بر یکی از چندین شخص به نحو تردید از مصداقهای وقف بر مجهول است ولی وقف بر مفهوم کلی که چند مصداق دارد صحیح است. {ع.م, ج۳, ش۱۰۰}

ماده ۷۲ (وقف بر نَفس): وقف بر نفس، به این معنی که واقف خود را موقوف‌علیه یا جز  موقوف‌علیهم نماید یا پرداخت دیون یا سایر مخارج خود را از منافع موقوفه قرار  دهد، باطل است اعم از این که راجع به حال حیات باشد یا بعد از فوت.
۱-در وقف بر مصالح عامه, اگر خود واقف نیز مصداق موقوف‌علیهم واقع شود میتواند منتفع گردد (ماده۷۴ ق.م).
۲-وقف بر غیرمحصور مانند فقرا یا دانشمندان نیز تابع وقف بر مصالح عامه است و واقف میتواند خود از مصداقهای غیرمحصور باشد. {ر.ک ع.م, ۳, ش۷۴} و برای دیدن نظر مخالف, {دکتر سیدحسن امامی, ج۱, ص۱۳۶}
۳-شرط به سود واقف بر عهده موقوف‌علیهم نیز باطل است ولی وقف را باطل نمی‌کند. {ع.م, ج۳, ش۷۴}
۴-اگر واقف به متولی دستور دهد که بخشی از منافع وقف را صرف ادای دیون یا تأمین معیشت او کند, وقف این بخش باطل است. همان کتاب, (۶)}

ماده ۷۳ (وقف بر خویشان و وابستگان): وقف بر اولاد و اقوام و خدمه و واردین و امثال آن‌ها صحیح  است.
۱-بر فرض که این وقف از تکالیف واقف نیز بکاهد, نافذ است مانند وقف بر پدر, مادر و اولاد.
۲-وقف برای دادن نفقه زوجه واقف باطل است (ماده۷۲ ق.م).
۳-"جمله‌ی «اولادِ اولاد», مندرج در وقف‌نامه, به اطلاق, شامل اولاد در طبقات لاحق نیز می‌باشد و نمیتوان جمله مذکور را فقط شامل اولاد طبقه اول دانست." {هیئت عمومی دیوان عالی کشور, شماره۷۸ - ۱۳۲۳/۱۰/۲ (احمد متین, مجموعه رویه قضایی حقوقی, ص۳۴۳)}
۴-"[مستفاد از صِرف عبارت «نسلاً بعده نسل» در مورد وقف و تولیت و وصایت, ترتیب است نه تشریک. از این قرار که هرگاه یکی از نسل موجود با داشتن فرزند فوت شود, فرزند او با باقی ماندگان نسل در انتفاع از مورد وقف یا در امر تولیت و وصایت نمیتواند شرکت نماید و مادام که چند نفر حتی یک نفر هم از نسل مقدم وجود داشته باشد, نوبت به نسل بعد نخواهد رسید و همچنین است در مورد عبارت «طبقتاً بعدَ طَبَقهَ»]. {دیوان عالی کشور, رأی وحدت رویه قضایی ش۳۵۶۱ - ۱۳۴۲/۱۲/۲۶ (آرشیو حقوقی کیهان, سال۴۳, ش۲۳, ص۲۲۱)}

ماده ۷۴ (وقف بر مصالح عامه): در وقف بر مصالح عامه، اگر خود واقف نیز مصداق موقوف‌علیهم  واقع شود، می‌تواند منتفع گردد.
{ر.ک ماده۷۲ ق.م}
-وقف بر مساجد داخل در اوقاف عامه است. {دیوان عالی کشور, حکم شماره۲۰۳۵ - ۱۳۱۷/۹/۱۵ (محمد بروجردی عبده, اصول قضایی حقوقی, ج۲, ش۵۲۹, ص۱۰۱) / حکم شماره۲۰۳۵ - ۱۳۱۷/۹/۱۵/, شعبه۴ (متین, مجموعه رویه قضایی حقوقی, ص۳۳۴)}

ماده ۷۵ (تولیت): واقف می‌تواند تولیت یعنی اداره کردن امور موقوفه را  مادام‌الحیاة یا در مدت معینی برای خود قرار دهد و نیز می‌تواند متولی دیگری  معین کند که مستقلاً یا مجتمعاً با خود واقف اداره کند. تولیت اموال موقوفه  ممکن است به یک یا چند نفر دیگر، غیراز خود واقف واگذار شود که هر یک مستقلاً  یا منضماً اداره کنند و همچنین واقف می‌تواند شرط کند که خود او یا متولی که  معین شده است نصب متولی کند و یا در این موضوع هر ترتیبی را که مقتضی بداند  قرار دهد.
۱-تولیت متولی باید به وسیله شعبه تحقیق اداره اوقاف گواهی شود و اگر اختلافی رخ دهد دادگاه درباره آن حکم می‌کند (ماده۴ قانون اوقاف).
۲-متولی وکیل واقف نیست, مدیر وقف است. {ع.م, ج۳, ش۱۱۳}
۳-در تعدد تولیت چهار حالت تصور می‌شود: ۱)استقلال ۲)اجتماع ۳)ترتیب ۴)اطلاق که حالت اطلاق نیز به اجتماع باز می‌گردد. {ع.م, ج۳, ش۱۲۰ / دیوان عالی کشور, ش۱۸۲۱-۱۱۹۱, ۹آذر۱۳۰۸ (عبده, ج۱, ش۶۰۹)}
۴-اگر به موجب وقف‌نامه تولیت با اولاد ذکور واقف نسلاً بعده نسل قرار داده شده باشد, با موجود بودن طبقه اعلا طبقه بعد متولی نخواهند بود مگر قرینه خلافی در بین باشد. از این رو تفسیر وقفنامه بر شرکت طبقا در تولیت برخلاف مستنبط از آن خواهد بود. {دیوان عالی کشور, شعبه۱, ش۱۳۴۶ - ۱۳۲۸/۷/۲۳ (احمد متین, مجموعه رویه قضایی-حقوقی, ص۳۳۸و۳۳۹}

ماده ۷۶ (قبول و رد تولیت): کسی که واقف او را متولی قرار داده می‌تواند بدواً تولیت  را قبول یا رد کند و اگر قبول کرد دیگر نمی‌تواند رد نماید و اگر رد کرد مثل  صورتی است که از اصل، متولی قرار داده نشده باشد.
-تعیین متولی, انتساب مدیر برای وقف ایقاع است و قبول و رد متولی در لزوم تصدی متولی و نفوذ اراده واقف درباره او مؤثر است و نباید از اختیار رد و قبول این سِمَت توهم شود که نسب متولی عقد است.

ماده ۷۷ (فوت یکی از متولیان): هر گاه واقف برای دو نفر یا بیشتر به طور استقلال تولیت  قرار داده باشد هر یک از آن‌ها فوت کند، دیگری یا دیگران مستقلاً تصرف می‌کنند  و اگر به نحو اجتماع قرار داده باشد تصرف هر یک بدون تصویب دیگری یا دیگران  نافذ نیست و بعد از فوت یکی از آن‌ها، حاکم شخصی را ضمیمه‌ی آن که باقی مانده  است می‌نماید که مجتمعاً تصرف کنند.

ماده ۷۸ (ناظر): واقف می‌تواند بر متولی، ناظر قرار دهد که اعمال متولی به  تصویب یا اطلاع او باشد.
۱-ناظری که باید اعمال متولی را تصویب کند «ناظر استصوابی» نامیده میشود و تفاوت آن با متولی در این است که ابتکار اقدام با متولی است.
۲-ناظری که تنها باید از اعمال متولی آگاه شود «ناظر اطلاعی» است که میتواند تجاوز متولی از مفاد وقفنامه و مصلحت وقف را به مقام عمومی گزارش دهد.
۳-ناظری که بدون قید معرفی می‌شود «اطلاعی» است و لزوم تصویب عمل متولی باید به تصریح یا قرینه اثبات شود.
۴-"اگر به موجب وقفنامه امر نظارت پس از فوت ناظر منصوص با اولاد او نسلاً بعده نسل مقرر شده باشد و دادگاه با بودن عمو نظارت را با برادرزاده تشخیص دهد, حکم خلاف مفاد وقفنامه است که دلالت بر ترتیب دارد." {۱۳۲۹/۳/۲۵ (احمد متین, مجموعه رویه قضایی حقوقی, ص۳۴۰)}

ماده ۷۹ (خیانت و عزل متولی): واقف یا حاکم نمی‌تواند کسی را که در ضمن عقد وقف، متولی  قرار داده شده است، عزل کند مگر در صورتی که حق عزل شرط شده باشد و اگر خیانت  متولی ظاهر شود، حاکم ضم امین می‌کند.

ماده ۸۰ (انعزال متولی): اگر واقف وصف مخصوصی را در شخص متولی شرط کرده باشد و  متولی فاقد آن وصف گردد منعزل می‌شود.

ماده ۸۱ (اداره وقف عام بدون متولی): در اوقاف عامه که متولی معین نداشته باشد، اداره‌ی موقوفه  طبق نظر ولی فقیه خواهد بود.

ماده ۸۲ (اختیار و نیابت متولی): هرگاه واقف برای اداره کردن موقوفه، ترتیب خاصی معین کرده  باشد متولی باید به همان ترتیب رفتار کند و اگر ترتیبی قرار نداده باشد متولی  باید راجع به تعمیر و اجاره و جمع‌آوری منافع و تقسیم آن بر مستحقین و حفظ  موقوفه و غیره مثل وکیل امینی، عمل نماید.
-متولی مدیر شخصیت حقوقی است و نباید او را نماینده واقف شمرد. پس معنی بخش اخیر ماده۸۲ قانون مدنی این است که متولی در حکم وکیل و امین وقف است نه واقف.

ماده ۸۳ (تفویض تولیت و اعطای نمایندگی): متولی نمی‌تواند تولیت را به دیگری تفویض کند مگر آن که  واقف در ضمن وقف به او اذن داده باشد ولی اگر در ضمن وقف شرط مباشرت نشده باشد  می‌تواند وکیل بگیرد.
{ر.ک ماده۶۷۲و۶۷۳ ق.م / ماده۴ اوقاف۱۳۵۶}
۱-تفاوت تفویض تولیت و وکالت دادن به دیگری در این است که در فرض نخست متولی سِمَت خود را به دیگری وامی‌گذارد و از مسئولیت رها می‌شود درحالیکه وکالت دادن در مقام اجرای وظایف متولی است و وکیل با نظارت او اقدام می‌کند و مسئولیت و اختیار متولی منصوبه واقف از بین نمی‌رود.
۲-همین قاعده در مورد ولایت و وصایت و قیمومت و امانت و حضانت و به طور کلی هر سِمَتی که هدف آن تأمین منافع عمومی یا شخص دیگری است رعایت می‌شود.
۳-"اجازه واقف به شخص متولی در مصرف نمودن قسمتی از منافع به نظر خود در امور بریه به هر نحو که صلاح بداند, مجوز واگذاری مصرف منافع از طرف متولی به غیر نیست و برخلاف نظر واقف است." {دیوان عالی کشور, شعبه۱, ش۱۶۱۳ - ۱۳۲۸/۹/۱۶ (احمد متین, مجموعه رویه قضایی حقوقی, ص۳۳۸)}
۴-متولی نمیتواند نسبت به موقوفه برای همیشه تعهد کند زیرا متولی بعدی الزامی به قبول آن نخواهد داشت. {همان حکم و مجموعه}

ماده ۸۴ (دستمزد متولی): جایز است واقف از منافع موقوفه سهمی برای عمل متولی قرار  دهد و اگر حق‌التولیه معین نشده باشد متولی مستحق اجرت‌المثل عمل است.

ماده ۸۵ (تملک منافع وقف): بعد از آن که منافع موقوفه، حاصل، و حُصه‌ی هر یک از  موقوف‌علیهم معین شد، موقوف‌علیه می‌تواند حصه‌ی خود را تصرف کند اگر چه متولی  اذن نداده باشد مگر این که واقف، اذن در تصرف را شرط کرده باشد.
-پیش از تعیین حصه موقوف‌علیه, حق او بر مال معین نیست و طلب است ولی پس از تعیین حصه حق عینی او بر آن مال تحقق می‌یابد و به این جهت اذن متولی ضروری نیست.

ماده ۸۶ (تقدم مخارج وقف بر حق موقوف‌علیه): در صورتی که واقف ترتیبی قرار نداده باشد، مخارج تعمیر و  اصلاح موقوفه و اموری که برای تحصیل منفعت لازم است بر حق موقوف‌علیهم، مقدم  خواهد بود.

ماده ۸۷ (تقسیم منافع): واقف می‌تواند شرط کند که منافع موقوفه مابین موقوف‌علیهم  به تساوی تقسیم شود یا به تفاوت و یا این که اختیار به متولی یا شخص دیگری بدهد  که هر نحو مصلحت می‌داند تقسیم کند.

ماده ۸۸ (فروش مال وقف): بیع وقف در صورتی که خراب شود یا خوف آن باشد که منجر به  خرابی گردد به طوری که انتفاع از آن ممکن نباشد در صورتی جایز است که عمران آن  متعذر باشد یا کسی برای عمران آن حاضر نشود.
{ر.ک ماده۳۴۹ ق.م و تبصره ماده۸ قانون تشکیلات و اختیارات سازمان حج اوقاف و امور خیریه مصوب۱۳۶۳}

ماده ۸۹: هر گاه بعض موقوفه خراب یا مشرف به خرابی گردد به طوریکه  انتفاع از آن ممکن نباشد، همان بعض، فروخته می‌شود مگر این که خرابی بعض، سبب  سلب انتفاع قسمتی که باقی‌مانده است بشود، در این صورت تمام فروخته می‌شود.

ماده ۹۰ (تبدیل وقف): عین موقوفه در مورد جواز بیع، به اقرب به غرض واقف تبدیل  می‌شود.

ماده ۹۱ (صرف منافع وقف عام در امور خیر): در موارد ذیل منافع موقوفات عامه صرف بریات عمومیه خواهد  شد:
۱)در صورتی که منافع موقوفه، مجهول‌المصرف باشد مگر این  که قدر متیقنی در بین باشد.
۲)در صورتی که صرف منافع موقوفه در مورد خاصی که واقف  معین کرده است، متعذر باشد.

مبحث سوم - در حق انتفاع از مباحات
ماده ۹۲ (استفاده از مباحات): هر کس می‌تواند با رعایت قوانین و نظامات راجعه به هر یک  از مباحات، از آن‌ها استفاده نماید.
-در نظام کنونی استفاده از بیشتر مباحات شایع مانند زمین و آب در نظارت کامل دولت است و در بسیاری موارد تابع قواعد عمومی در قانون مدنی نیست.

فصل سوم - در حق ارتفاق نسبت به ملک غیر و در احکام و  آثار املاک، نسبت به املاک مجاور
 مبحث  اول - در حق ارتفاق نسبت به ملک غیر
ماده ۹۳ (ارتفاق, تعریف): ارتفاق، حقی است برای شخص، در ملک دیگری.
۱-حق ارتفاق جنبه شخصی ندارد و به مناسبت مالکیت شخص بر ملکی برای او ایجاد می‌شود و در اثر انتقال ملک به مالک جدید تعلق می‌گیرد به همین جهت به مسامحه گفته‌اند حقی است برای ملکی در ملک دیگری.
۲-حق ارتفاق حق عینی قائم به ملک است و اختصاص به زمین دارد و به طور معمول در دو ملک مجاور برقرار می‌شود. {دوره مقدماتی حقوق مدنی, اموال و مالکیت, ش۲۴۱}
۳-حق ارتفاق جدایی از ملک قابل انتقال نیست. {ر.ک ماده۱۰۲ ق.م}
۴-داشتن حق مجرا از محلی ملازمه با اختصاص مجرا برای صاحب حق ندارد و ممکن است اشخاص متعددی از مجرای واحدی در ملک دیگری حق مجرا داشته باشند. {دیوان کشور, شعبه۶, حکم ش۱۷۴۵ - ۱۳۲۷/۱۱/۴ (متین, مجموعه رویه قضایی-حقوقی, ص۲۹۶و۲۹۷)}

ماده ۹۴ (ارتفاق قراردادی): صاحبان املاک می‌توانند در ملک خود هر حقی را که بخواهند  نسبت به دیگری قرار دهند در این صورت، کیفیت استحقاق، تابع قرارداد و عقدی است  که مطابق آن، حق داده شده است.
-برقراری حق ارتفاق ممکن است مُعَوَّض باشد یا رایگان و قرارداد تابع مواد۱۰ و ۱۹۰ قانون مدنی است. {دوره مقدماتی حقوق مدنی, اموال و مالکیت, ش۲۴۹}

ماده ۹۵ (ارتفاق طبیعی): هر گاه زمین یا خانه‌ی کسی مجرای فاضلاب یا آب باران زمین  یا خانه‌ی دیگری بوده است صاحب آن خانه یا زمین نمی‌تواند جلوگیری از آن کند  مگر در صورتی که عدم استحقاق او معلوم شود.
۱-تصرف در حق ارتفاق نیز اماره وجود حق است. {ماده۳۵ ق.م}
۲-ریشه این گونه ارتفاق‌ها در بیشتر موارد وضع طبیعی املاک است.

ماده ۹۶ (مالکیت چشمه): چشمه‌ی واقعه در زمین کسی، محکوم به ملکیت صاحب زمین است  مگر این که دیگری نسبت به آن چشمه عیناً یا انتفاعاً حقی داشته باشد.
۱-مقصود از بخش دوم ماده که از قاعده استثناء شده این است که اثبات داشتن حق بر عین یا منفعت چشمه با مدعی آن است.
۲-مالکیت چشمه نتیجه اجرای اماره تصرف و از مصداقهای مالکیت تبعی است.

ماده ۹۷ (حق ارتفاق طبیعی / تصرف به عنوان داشتن حق ارتفاق): هر گاه کسی از قدیم در خانه یا ملک دیگری مجرای آب به ملک  خود یا حق مرور داشته، صاحب خانه یا ملک نمی‌تواند مانع آب بردن یا عبور او از  ملک خود شود و همچنین است سایر حقوق از قبیل حق داشتن در و شبکه و ناودان و حق  شرب و غیره.
۱-تصرفی که سابقه آن روشن نیست, اماره بر وجود حق ارتفاق است.
۲-حق ارتفاق ممکن است ناشی از وضع طبیعی دو ملک نسبت به هم باشد مانند ضرورت عبور از ملکی برای دست‌یافتن به معبر عمومی و ارتباط با دنیای خارج.

ماده ۹۸ (اذن و ارتفاق): اگر کسی حق عبور در ملک غیر ندارد ولی صاحب ملک اذن داده  باشد که از ملک او عبور کنند، هر وقت بخواهد می‌تواند از اذن خود رجوع کرده و  مانع عبور او بشود و همچنین است سایر ارتفاقات.
۱-اثر اذن ایجاد اباحه است نه التزام و به همین جهت میتوان از اذن رجوع کرد ولی کفه متقابل حق وجود تکلیف و التزام است. {ر.ک دوره مقدماتی حقوق مدنی, اموال و مالکیت, ش۲۵۰و۲۵۱}
۲-در موردی که رجوع مالک مستلزم ارتکاب جرم یا کاری ممنوع باشد, رجوع ممکن نیست. {همان کتاب, ش۲۹۰ / ر.ک ماده۱۰۸ ق.م}
۳-مقصود از بخش اخیر ماده۹۸ به قرینه بخش نخست آن, منصرف از موردی است که حق ارتفاق به مالکی داده شده باشد.

ماده ۹۹ (اصل عدم ارتفاق): هیچ کس حق ندارد ناودان خود را به طرف ملک دیگری بگذارد یا  آب باران از بام خود به بام یا ملک همسایه جاری کند و یا برف بریزد مگر به اذن  او.

ماده ۱۰۰ (حق مجرا و تعمیر آن): اگر مجرای آب شخصی، در خانه‌ی دیگری باشد و در مجری خرابی  به هم رسد به نحوی که عبور آب موجب خسارت خانه شود مالک خانه حق ندارد صاحب  مجری را به تعمیر مجری اجبار کند بلکه خود او باید دفع ضرر از خود نماید چنان  چه اگر خرابی مجری مانع عبور آب شود مالک خانه ملزم نیست که مجری را تعمیر کند  بلکه صاحب حق باید خود رفع مانع کند در این صورت برای تعمیر مجری می‌تواند داخل  خانه یا زمین شود ولیکن بدون ضرورت حق ورود ندارد مگر به اذن صاحب ملک.
-هزینه انتفاع و نگهداری از هر حقی به عهده صاحب آن است باوجود این ضرری که از خرابی مجرا به صاحب ملک می‌رسد قابل مطالبه است و حکم ماده در اینکه نمیتوان صاحب مجرا را اجبار به تعمیر کرد با مفاد ماده۱۳۲ قانون مدنی مخالف به نظر می‌رسد مگر اینکه گفته شود رفع مانع با منتفع است و نگهداری از اصل مجرا با مالک است. {دوره مقدماتی حقوق مدنی, اموال و مالکیت, ش۲۵۶}

ماده ۱۰۱ (تکالیف مالک): هرگاه کسی از آبی که ملک دیگری است به نحوی از انحا، حق  انتفاع داشته باشد، از قبیل دایر کردن آسیا و امثال آن، صاحب آن نمی‌تواند مجری  را تغییر دهد به نحوی که مانع از استفاده‌ی حق دیگری باشد.
{ر.ک ماده۱۰۶}

ماده ۱۰۲ (بقای حق در صورت انتقال ملک): هر گاه ملکی کلاً یا جزئاً به کسی منتقل شود و برای آن ملک  حق‌الارتفاقی در ملک دیگر یا در جزء دیگر همان ملک موجود باشد آن حق به حال خود  باقی می‌ماند مگر این که خلاف آن تصریح شده باشد.
-حق ارتفاق از حقوق عینی وابسته به ملک است و همراه با اصل ملک انتقال می‌یابد و تصریح به عدم انتقال به معنی اعلام اسقاط آن است زیرا حق برای مالک قبلی نیز باقی نمی‌مانَد.

ماده ۱۰۳ (قابل تقسیم نبودن ارتفاق): هر گاه شرکای ملکی، دارای حقوق و منافعی باشند و آن ملک  مابین شرکا تقسیم شود هر کدام از آن‌ها به قدر حصه، مالک آن حقوق و منافع خواهد  بود مثل این که اگر ملکی دارای حق عبور در ملک غیر بوده و آن ملک که دارای حق  است بین چند نفر تقسیم شود هر یک از آن‌ها حق عبور از همان محلی که سابقاً حق  داشته است خواهد داشت.
-تراضی برخلاف مفاد ماده۱۰۳ نافذ است و مالکان یا شریکان میتوانند حق عبور را اختصاص به یکی از شریکان دهند.

ماده ۱۰۴ (ارتفاق تبعی): حق‌الارتفاق مستلزم وسایل انتفاع از آن حق نیز خواهد بود  مثل این که اگر کسی حق شرب از چشمه یا حوض یا آب‌انبار غیر دارد حق عبور تا آن  چشمه یا حوض و آب‌انبار هم برای برداشتن آب دارد.
-صاحب حق به بهانه آسان شدن اجرای ارتفاق اصلی نمیتواند ادعای حق دیگری در ملک کند. باید استفاده جدید از لوازم عقلی یا عرفی اجرای حق ارتفاق باشد. {ر.ک دوره مقدماتی حقوق مدنی, اموال و مالکیت, ش۲۵۴}

ماده ۱۰۵ (مخارج تمتع از حق): کسی که حق‌الارتفاق در ملک غیر دارد مخارجی که برای تمتع  از آن حق، لازم شود به عهده‌ی صاحب حق می‌باشد مگر این‌که بین او و صاحب ملک،  بر خلاف آن، قراری داده شده باشد.
{ر.ک ماده۱۰۰ ق.م}
-مخارج تمتع از حق شامل مخارج نگهداری از اصل ملک نمی‌شود. {ر.ک ملاک ماده۴۹ ق.م}

ماده ۱۰۶ (منع مالک از تضییع یا تعطیل حق): مالک ملکی که مورد حق‌الارتفاق غیر است نمی‌تواند در ملک  خود تصرفاتی نماید که باعث تضییع یا تعطیل حق مزبور باشد مگر با اجازه‌ی صاحب  حق.
۱-قانون درباره لزوم حفظ وضع موجود و جلوگیری از خرابی موضوع حکمی ندارد ولی به نظر می‌رسد که تفریط در این زمینه مانند خودداری از تعمیر لوله‌های آب نیز مشمول حکم ماده۱۰۶ شود.
۲-اگر تغییر مجرا باعث تضییع حق همسایه باشد, چنان که از ماده۱۰۶ قانون مدنی مستفاد است, مشار‌الیه میتواند مانع شده و جلوگیری از تغییر مجرای آب خانه خود بنماید و در غیر این صورت حق جلوگیری ندارد بنابراین دادگاه نباید قبل از احراز ضرر او مبادرت به صدور حکم نماید. {دیوان عالی کشور, شعبه۱, حکم ش۱۷۷۳ - ۱۳۲۶/۱۱/۶ (متین, مجموعه رویه قضایی-حقوقی, ص۲۹۵)}

ماده ۱۰۷ (حدود تصرف صاحب حق): تصرفات صاحب حق در ملک غیر که متعلق حق اوست باید به  اندازه‌ای باشد که قرار داده‌اند و یا به مقدار متعارف و آن چه ضرورت انتفاع،  اقتضا می‌کند.
{ر.ک ماده۱۱۹ ق.م}
۱-صاحب حق نمیتواند از حدود اذن مالک تجاوز کند و طرز اِعمال و محل اجرای حق را تغییر دهد (ماده۱۱۹ ق.م) برای مثال اگر کسی حق عبور از ملکی را به طور پیاده داشته باشد, حق ندارد با اتومبیل یا اسب از آن ملک عبور کند یا محلی را که مالک برای عبور او معین کرده است تغییر دهد. {دوره مقدماتی حقوق مدنی, اموال و مالکیت, ش۲۵۵}
۲-صاحب حق عبور نمیتواند هنگام شب که به طور معمول مردم خواب هستند با ورود در خانه مالک آسایش خانواده‌ی او را برهم زند. {همان کتاب}
۳-اگر قرارداد منشاء حق ارتفاق اجرای آن را به محل معینی اختصاص نداده باشد, تعیین محل آن با مالک است و او میتواند تا جایی که خلل به حق ارتفاق نرسد, محل استفاده از آن را معین کند. {همان کتاب, ش۲۵۷}

ماده ۱۰۸ (رجوع از اذن در ارتفاق): در تمام مواردی که انتفاع کسی از ملک دیگری به موجب اذن  محض باشد مالک می‌تواند هر وقت بخواهد از اذن خود رجوع کند مگر این که مانع  قانونی موجود باشد.
۱-اذن در ارتفاق ایقا است و تابع اراده مالک بدون اینکه برای او ایجاد تکلیف کند. ممکن است ضمن عقد نیز اذن داده شود.
۲-مانع از رجوع مالک ممکن است قانونی باشد (مانند منع از نبش قبر) یا قراردادی (سلب حق رجوع از مالک) خواه صریح باشد یا ضمنی و ناشی از بنای دو طرف (مانند اذن بر گذاردن سرتیر بر روی امارت). {ر.ک دوره مقدماتی حقوق مدنی, اموال و مالکیت, ش۱۲۶}
۳-رجوع از حق ارتفاق نیز با فسخ عقد منشاء آن در مواردی که فسخ عقد لازم امکان دارد تحقق می‌یابد.

مبحث دوم - در احکام و آثار املاک نسبت به املاک مجاور
ماده ۱۰۹ (اشتراک دیوار بین دو ملک): دیواری که مابین دو ملک واقع است مشترک مابین صاحب آن دو  ملک محسوب می‌شود مگر این که قرینه یا دلیلی بر خلاف آن موجود باشد.
{ر.ک ماده۳۵ ق.م}
-دیوار مشترک در دید عرف در تصرف مالکان اطراف آن است و ماده۱۰۹ یکی از مصداقهای اجرای ماده۳۵ قانون مدنی است. {ر.ک دوره مقدماتی حقوق مدنی, اموال و مالکیت, ش۱۱۷ / مصطفی عدل, ش۱۲۷}. و برای دیدن نظر مخالف که آن را فرض قانونی می‌داند, {ر.ک دکتر جعفری لنگرودی, حقوق اموال, ش۱۰۹}

ماده ۱۱۰ (قراین اختصاص دیوار): بنا، به طور ترصیف و وضع سرتیر از جمله قرائن است که دلالت  بر تصرف و اختصاص می‌کند.
۱-ترصیف اتصال منظم دو بناست به گونه‌ای که آجرهای آن دو به هم قفل و بست شده باشد.
۲-اتصال بنای دیوار به ساختمان به طور ترصیف و وضع سرتیر نوعی تصرف اضافی بر تصرف مشترک دیوار فاصل است و دلالت بر اختصاص می‌کند.
۳-داشتن تاغچه و رفع از قراین دیگری است که دلالت بر اختصاص دارد. {دکتر سیدحسن امامی, ج۱, ص۱۱۱}
۴-محصور بودن دو ملک از قراین دیگر اختصاص دیوار به ملک محصور است. {مصطفی عدل, ش۱۲۷}
۵-ترصیف بنا و وضع سرتیر از دلایل تصرف و به عنوان مثال است و اماره قانونی خاص نیست, مقدمه اثبات تصرف و اجرای اماره تصرف است. به همین جهت افزودن بر آنها تأسیس اماره قانونی جدید نیست و مانعی ندارد.

ماده ۱۱۱ (اشتراک و تعارض قراین): هرگاه از دو طرف، بنا متصل به دیوار، به طور ترصیف باشد و  یا از هر دو طرف به روی دیوار، سرتیر گذاشته شده باشد آن دیوار محکوم به اشتراک  است مگر این که خلاف آن ثابت شود.
۱-بخش اخیر ماده که می‌گوید «محکوم به اشتراک است مگر اینکه خلاف آن ثابت شود», نشان می‌دهد که داشتن سرتیر و وضع بنا از اماره تصرف است نه دلیل موضوعی بر مالکیت. به همین جهت نیز در برابر دلایلی مانند سند از اعتبار می‌افتد و تاب برابری ندارد.
۲-تصرف اضافی نیز اگر مشترک باشد از اثر می‌افتد و بر اختصاص دلالت نمی‌کند.
۳-اگر اتصال بنای یکی از دو همسایه با دیوار فاصل به طور ترصیف باشد و دیگری بر روی آن سرتیر داشته باشد, مانند فرضی است که هردو از یک قرینه استفاده کرده باشند و مشمول ماده۱۱۱ قانون مدنی است مگر اینکه معلوم شود سرتیر را بعد از اتمام دیوار و به اذن نهاده‌اند که در این صورت دلالت بر وجود حق ارتفاق می‌کند نه اشتراک. برای دیدن نظری که درحال ترصیف را مقدم می‌دارد, {ر.ک دکتر جعفری لنگرودی, حقوق اموال, ص۳۰۵}

ماده ۱۱۲ (اختصاص قراین): هرگاه قرائن اختصاصی فقط از یک طرف باشد تمام دیوار محکوم  به ملکیت صاحب آن طرف خواهد بود مگر این که خلافش ثابت شود.
-مقصود از بخش اخیر ماده۱۱۲ قانون مدنی, اثبات خلاف اماره قانونی تصرف به وسیله دلایل ماهوی یا موضوعی مانند اقرار, سند و شهادت بر مالکیت اختصاصی است. درواقع بدین وسیله حکومت دلیل بر اماره اعلام شده است.

ماده ۱۱۳ (مخارج دیوار مشترک): مخارج دیوار مشترک بر عهده‌ی کسانی است که در آن شرکت  دارند.

ماده ۱۱۴ (الزام بر تعمیر بنا و تعمیر دیوار مشترک): هیچ یک از شرکا نمی‌تواند دیگری را اجبار بر بنا و تعمیر  دیوار مشترک نماید مگر این که دفع ضرر به نحو دیگری ممکن نباشد.
{ر.ک ماده۵۹۴ ق.م}
۱-در مواردی که دفع ضرر به نحو دیگری ممکن نباشد حاکم میتواند برای قلع ماده نزاع و دفع ضرر, شریک ممتنع را به شرکت در تعمیر اجبار کند (ماده۵۹۴ ق.م).
۲-دفع ضرر اعم است از مادی مانند خرابی دیوار و ساختمان, و معنوی مانند جلوگیری از ناامنی و حفظ زندگی خصوصی خانواده. و مقصود از امکان, امکان عرفی باتوجه به وضع مالی و معنوی دو طرف است.

ماده ۱۱۵ (خرابی دیوار مشترک): در صورتی که دیوار مشترک خراب شود و احد شریکین از تجدید  بنا و اجازه‌ی تصرف در مبنای مشترک امتناع نماید شریک دیگر می‌تواند در حصه خاص  خود تجدید بنای دیوار را کند.
-اگر تجدید بنای دیوار در حصه اختصاصی به دلیلی ممکن نباشد و دفع ضرر به نحو دیگر نیز مُیَسَّر نشود, شریک ممتنع را میتوان اجبار کرد (ماده۱۱۴ ق.م) و این اجبار ممکن است به اقتضای موارد ناظر به شرکت در بنا یا اجاره یا بیع مبنای مشترک و تقسیم آن باشد (ماده۵۹۴ ق.م) و هر ترتیب که کمتر بر سلطه مالک صدمه زند مقدم است.

ماده ۱۱۶ (بنای دیوار بر مبنای مشترک): هر گاه احد شرکا، راضی به تصرف دیگری در مبنا باشد ولی از  تحمل مخارج مضایقه نماید شریک دیگر می‌تواند بنای دیوار را تجدید کند و در این  صورت اگر بنای جدید با مصالح مشترک ساخته شود، دیوار مشترک خواهد بود والا مختص  به شریکی است که بنا را تجدید کرده است.
۱-رضای شریک در این ماده اذن ساده نیست تا بتوانند هرگاه بخواهد از آن عدول کند. متضمن اعطای نوعی حق است که میتواند رایگان یا در برابر عوض معین یا اجاره باشد.
۲-اگر ساختن دیوار مشترک تنها راه دفع ضرر از شریک باشد, اجبار او بر دادن مخارج بنای دیوار مشترک نیز ممکن است. {ر.ک ملاک و روح ماده۱۰ قانون تملک آپارتمان‌ها}

ماده ۱۱۷ (تجدید بنا به وسیله اتلاف کننده): اگر یکی از دو شریک، دیوار مشترک را خراب کند در صورتی که  خراب کردن آن لازم نبوده، باید آن که خراب کرده مجدداً آن را بنا کند.
{ر.ک ماده۳۲۹ ق.م}

ماده ۱۱۸ (تصرف در دیوار مشترک): هیچ یک از دو شریک حق ندارد دیوار مشترک را بالا ببرد یا  روی آن، بنا یا سرتیری بگذارد یا دریچه و رف باز کند یا هر نوع تصرفی نماید مگر  به اذن شریک دیگر.
{ر.ک مواد۱۳۴ و ۵۸۱ و ۵۸۲ ق.م}
۱-تصرفاتی که به حکم عرف و عادت بدون اذن انجام میشود مانند کوبیدن میخ و آویختن لباس و سفید کردن و به طور کلی تصرفاتی که وضع دیوار را تغییر نمی‌دهد و مستلزم انتفاع مشترک بر پایه طبیعت وضع دیوار و سبب ایجاد آن است, مانند استفاده از دیواری که راه طبیعی عبور به بام است, مانعی ندارد و مشمول ماده۱۱۸ نیست. {ر.ک ماده۱۳۴ ق.م / دکتر سیدحسن امامی, ج۱, ص۱۱۲و۱۱۳ / دکتر جعفری لنگرودی, حقوق اموال, ص۳۰۸, ش۴۱۷ / ع.م, ج۲, ش۱۷ / دوره مقدماتی حقوق مدنی, اموال و مالکیت, ش۱۱۹}
۲-درباره چگونگی تصرف, {ر.ک ماده۱۲۵ ق.م} که درباره سقف طبقه پایین و کف طبقه بالا در ساختمان مقرر می‌دارد: "هر یک از مالکین طبقه فوقانی و تحتانی می‌تواند در  کف یا سقف طبقه‌ی اختصاصی خود، به طور متعارف، آن اندازه تصرف نماید که مزاحم  حق دیگری نباشد." یعنی تصرف هریک از شرکا محدود به حق دیگری است.

ماده ۱۱۹ (تغییر محل سرتیر): هر یک از شرکا بر روی دیوار مشترک سرتیر داشته باشد  نمی‌تواند بدون رضای شریک دیگر تیرها را از جای خود تغییر دهد و به جای دیگر از  دیوار بگذارد.
-مفاد ماده اختصاص به نهادن سرتیر و تغییر محل آن ندارد. هر تصرف و تغییر در مال مشترک باید با اذن شریک دیگر باشد. {مصطفی عدل, ش۱۳۴}

ماده ۱۲۰ (رجوع از اذن نهادن سرتیر): اگر صاحب دیوار به همسایه اذن دهد که بر روی دیوار او  سرتیری بگذارد یا روی آن بنا کند، هر وقت بخواهد می‌تواند از اذن خود رجوع کند  مگر این که به وجه ملزمی این حق را از خود سلب کرده باشد.
۱-وجه ملزم در قانون مدنی اختصاص به شرط ضمن عقد لازم معین مانند بیع و اجاره ندارد. هر قراردادی که مخالف قانون نباشد نافذ است (ماده۱۰ ق.م). سلب حق به وسیله ایقاع نیز امکان دارد (ماده۲۸۹ ق.م). همچنین ممکن است صریح باشد یا ناشی از بنای دو طرف در تراضی (ماده۱۲۴ ق.م).
۲-در موارد متعارف, ظاهر از اذن سرتیر نهادن بر روی دیوار, همراه با شرط ضمنی التزام و سلب حق رجوع است زیرا هیچکس اختیار بقا و تخریب ملک خود را در برابر تحصیل اذن سرتیر نهادن به همسایه نمی‌دهد پس باید ثابت شود که مفاد تراضی دو طرف بر دادن اذن ساده بوده است تا رجوع از آن ممکن باشد به ویژه که عرف از گفته‌ی مالک تنها اباحه و اذن نمی‌فهمد و او را ملتزم به نگهداری پیمان خویش می‌داند (مواد۱۲۴و۲۲۴ ق.م). {ر.ک دوره مقدماتی حقوق مدنی, اموال و مالکیت, ش۱۲۷ / دکتر جعفری لنگرودی, حقوق اموال, ص۳۱۰}
۳-در صورتی که ثابت شود رجوع از اذن برای رفع حاجت و دفع ضرر نیست و به قصد اضرار انجام شده است, دادگاه میتواند صاحب دیوار را به خسارت مالک امارت محکوم کند و حتی مانع برداشتن سرتیر و خرابی ساختمان شود. {ر.ک ماده۱۳۲ ق.م و اصل۴۰ ق.ا / دوره مقدماتی حقوق مدنی, اموال و مالکیت, ش۱۲۷}

ماده ۱۲۱ (تجدید تصرف مبتنی بر اذن): هر گاه کسی به اذن صاحب دیوار، بر روی دیوار، سرتیری  گذارده باشد و بعد آن را بردارد نمی‌تواند مجدداً بگذارد مگر به اذن جدید از  صاحب دیوار و همچنین است سایر تصرفات.
ماده ۱۲۲ (اجبار مالک به خراب کردن دیوار درحال فرو ریختن): اگر دیواری متمایل به ملک غیر یا شارع و نحو آن شود که  مشرف به خرابی گردد صاحب آن اجبار می‌شود که آن را خراب کند.
{ر.ک ماده۳۵۰ ق.م.ا سابق}

ماده ۱۲۳ (اجبار به ساختن دیوار مشترک): اگر خانه یا زمینی بین دو نفر تقسیم شود یکی از آن‌ها  نمی‌تواند دیگری را مجبور کند که با هم دیواری مابین دو قسمت بکشند.
{ر.ک ماده۱۱۴ ق.م}
-از مفاد ماده۱۱۴ بر می‌آید که قانون‌گذار تنها حکم نخستین و طبیعی را که مبتنی بر اصل تسلیط است بیان کرده و حکم ثانوی آن امکان اجبار بر بنای دیوار است در صورتی که دفع ضرر به نحو دیگری ممکن نباشد. مقصود از امکان نیز امکان متعارف است نه همراه با مشقت و ضرر بسیار.

ماده ۱۲۴ (تصرف حق ارتفاق): اگر از قدیم سرتیر عمارتی روی دیوار مختصی همسایه بوده و  سابقه‌ی این تصرف معلوم نباشد باید به حال سابق باقی بماند و اگر به سبب خرابی  عمارت و نحو آن، سرتیر برداشته شود صاحب عمارت می‌تواند آن را تجدید کند و  همسایه حق ممانعت ندارد مگر این که ثابت نماید وضعیت سابق به صرف اجازه او  ایجاد شده بوده است.
{ر.ک مواد۳۵و۹۷ ق.م}
-تصرف به عنوان داشتن حق ارتفاق دلیل بر وجود آن است و چون سابقه تصرف معلوم نیست, بر مالکیت سابق و بدون قید دیوار رجحان و حکومت دارد. {دوره مقدماتی حقوق مدنی, اموال و مالکیت, ش۲۱۲}

ماده ۱۲۵ (تصرف در سقف و کف مشترک): هر گاه طبقه‌ی تحتانی مال کسی باشد و طبقه‌ی فوقانی مال  دیگری، هر یک از آن‌ها می‌تواند به طور متعارف در حصه‌ی اختصاصی خود تصرف بکند  لیکن نسبت به سقف دو طبقه، هر یک از مالکین طبقه فوقانی و تحتانی می‌تواند در  کف یا سقف طبقه‌ی اختصاصی خود، به طور متعارف، آن اندازه تصرف نماید که مزاحم  حق دیگری نباشد.
{ر.ک تبصره ماده۴ آیین‌نامه اجرایی تملک آپارتمان‌ها و ماده۱۲۶ ق.م}

ماده ۱۲۶ (مالکیت سقف, کف و دیوارها): صاحب اطاق تحتانی نسبت به دیوارهای اطاق و صاحب فوقانی  نسبت به دیوارهای غرفه بالاختصاص و هر دو نسبت به سقف مابین اطاق و غرفه  بالاشتراک متصرف شناخته می‌شوند.
-مقصود از تصرف در این ماده, اعلام چگونگی مالکیت اختصاصی و اشتراکی در این گونه ساختمان‌هاست. {ر.ک قانون تملک آپارتمان‌ها}

ماده ۱۲۷ (مالکیت پله‌ها): پله‌ی فوقانی، ملک صاحب طبقه‌ی فوقانی محسوب است مگر این  که خلاف آن ثابت شود.

ماده ۱۲۸ (اجبار به تعمیر دیوارها و سقف اشتراکی): هیچ یک از صاحبان طبقه‌ی تحتانی و غرفه‌ی فوقانی نمی‌تواند  دیگری را اجبار به تعمیر یا مساعدت در تعمیر دیوارها و سقف آن بنماید.
۱-این حکم نیز بر طبق قاعده «لاضرر» محدود می‌شود و طبق ملاک ماده۱۱۴ ق.م, هرگاه دفع ضرر به نحو دیگری ممکن نباشد, اجبار به تعمیر بخشهای مشترک امکان دارد. {دکتر سیدحسن امامی, ج۱, ص۱۱۹}
۲-تعمیر قسمتهای مشترک و تأمین مخارج آنها تابع قانون تملک آپارتمان‌ها (مواد۱۰ و ۱۰مکرر) و آیین‌نامه آن است و ماده۱۲۸ قانون مدنی در این باره نسبت به بخش‌های مشترک آپارتمان‌ها تخصیص یافته است.

ماده ۱۲۹ (بنا و تعمیر سقف و کف مشترک): هر گاه سقف واقع مابین عمارت تحتانی و فوقانی خراب شود، در  صورتی که بین مالک فوقانی و مالک تحتانی، موافقت در تجدید بنا حاصل نشود و  قرارداد ملزمی سابقاً بین آن‌ها موجود نباشد هر یک از مالکین اگر تبرعا سقف را  تجدید نموده، چنان چه با مصالح مشترک ساخته شده باشد سقف، مشترک است و اگر با  مصالح مختصه ساخته شده، متعلق به بانی خواهد بود.
-در مورد الزام به تعمیر قانون تملک آپارتمان‌ها حاکم است.

ماده ۱۳۰ (خروجی به فضای همسایه): کسی حق ندارد از خانه‌ی خود به فضای خانه همسایه، بدون اذن  او خروجی بدهد و اگر بدون اذن، خروجی بدهد ملزم به رفع آن خواهد بود.
{ر.ک ماده۳۸ ق.م}
-واژه «خروجی» به معنای بخش بیرون جسته از بناست (لغت‌نامه دهخدا). بالکن نیز از این قبیل است. مفاد ماده۱۳۰ نیز به قرینه موقعیت آن پیش از ماده۱۳۱ که به ورود شاخه درخت به فضای ملک می‌پردازد منع تجاوز به فضای ملک همسایه بدون رضای اوست بدین معنی که شخص نمیتواند بخشی از ساختمان خود را برجسته و برآمده کند و بدین وسیله فضای ملک همسایه را در اختیار بگیرد. این حکم نتیجه‌ی منطقی مالکیت همسایه بر فضای محاذی ملک خویش است (ماده۳۸ ق.م) و تجاوز بدان در حکم تجاوز به ملک همسایه. {ر.ک دوره مقدماتی حقوق مدنی, اموال و مالکیت, ش۱۶۳ / دکتر سیدحسن امامی, ج۱, ص۴۷}. با وجود این یکی از مؤلفان بدین پندار که ماده۱۳۰ قانون مدنی مقتبس از ماده۶۷۵ قانون مدنی فرانسه است, خروجی را شامل دیدگاه و نور‌گیر دانسته است (دکتر جعفری لنگرودی, حقوق اموال, ص۳۲۱) و این درحالی است که ماده۶۷۵ مربوط به باز کردن پنجره در دیوار مشترک است.

ماده ۱۳۱ (ورود شاخه و ریشه درخت به فضای همسایه): اگر شاخه‌ی درخت کسی داخل در فضای خانه یا زمین همسایه شود  باید از آن جا عطف کند و اگر نکرد همسایه می‌تواند آن را عطف کند و اگر نشد از  حد خانه‌ی خود قطع کند و همچنین است حکم ریشه‌های درخت که داخل ملک غیر می‌شود.
۱-مفاد ماده منحصر به شاخه و ریشه درخت نیست و مالک فضا میتواند از عبور سیم برق, تلفن و لوله آب همسایه جلوگیری کند و قلع دیوار متمایل به ملک خود را از دادگاه بخواهد. {ر.ک دوره مقدماتی حقوق مدنی, اموال و مالکیت, ش۱۶۲}
۲-قطع شاخه درخت همسایه مشروط به عدم امکان عطف آن است و باید از دادگاه خواسته شود و مالک نمیتواند قاضی کار خود باشد.

ماده ۱۳۲ (منع سوء‌استفاده از مالکیت و حدود عرفی آن): کسی نمی‌تواند در ملک خود تصرفی کند که مستلزم تضرر همسایه  شود مگر تصرفی که به قدر متعارف و برای رفع حاجت یا رفع ضرر از خود باشد.
{ر.ک مواد۳۵۱تا۳۵۳ ق.م.ا سابق}
۱-در این ماده تضاهُم میان اصل تسلیط و قاعده لاضرر بدین ترتیب حل شده است که تصرف زیان‌آور مقید به دو شرط شود: ۱)به قدر متعارف باشد ۲)هدف از آن رفع حاجت و رفع ضرر باشد نه اضرار. هرکس باید حق خود را به شیوه متعارف اجرا کند و تجاوز از رفتار انسانی متعارف و معقول تقصیر محسوب می‌شود و ضمان‌آور است. به بیان دیگر در مقام اجرای حق نیز شخص ممکن است مرتکب تقصیر شود.
۲-اگر مالکی بدون داشتن نفع مشروع و به قصد آزار همسایه دودکش مرکز حرارت خانه‌ی خود را بالا ببرد تا از نور خانه همسایه بکاهد, از اقدام او جلوگیری می‌شود. ولی ایجاد بوی ناشی از پخت و پز و صدای ناشی از رفت‌و‌آمد با ماشین که محدودیتهای متعارف و طبیعی زندگی شهرنشینی است مانعی ندارد. {ر.ک اموال و مالکیت, ش۱۱۳و۱۱۴}
۳-اگر در محلی که به طور معمول کارخانه‌های گوناگون احداث میشود, مالکی برای استفاده خود خانه مسکونی بسازد, نمیتواند از دیگران بخواهد که مانع آسایش او نشوند و صدا و هوای آلوده را ایجاد نکنند. ولی اگر از قدیم کارخانه یا گاوداری در محله مسکونی احداث شده باشد, قدمت تصرف او را از امکان اعتراض همسایگان مصون نمی‌دارد. {همان, ش۱۱۴}
۴-در دید عرف, خانه‌های مسکونی, مُعِد برای نگهداری کود نیست و از این حیث تصرف خوانده در ملک خود به نحو متعارف نمی‌باشد. {ر.ک پرونده ش۷۵/۳۵, شعبه۴ دادگاه بخش تهران}
۵-در ماده۳۵۳ قانون مجازات اسلامی سابق, نسبت به آتش‌سوزی معیار دیگری برگزیده است بدین معنی که تصرف زاید بر نیاز اگر متعارف باشد و عادتاً سرایت نکند ضمان‌آور نیست هرچند که به اتفاق سرایت کند. در ماده۳۵۳ همان قانون نیز علم مالک به سرایت ضمان‌آور  است هرچند که عادتاً سرایت نکند و متعارف باشد.
۶-رعایت عرف معماری و قوانین ویژه‌ی آن برای ساختن چاه آب و مستراح و حوز و استخر و طبقه ساختمان و مانند این‌ها ضروری است. {دوره مقدماتی حقوق مدنی, اموال و مالکیت, ش۱۱۳}
۷-تصرف زیان‌بار باید برای رفع حاجت یا رفع ضرر یا پیشگیری از آن باشد و به قصد اضرار به همسایه انجام نشود. {همان کتاب}
۸-ایجاد صداهای ناهنجار و بلند به ویژه هنگام خواب و دود و بوی نامطبوع و لرزش در زمره کارهای نامتعارف است.
۹-تصرف زیان‌بار در صورتی مجاز است که دو شرط مربوط به ۱)قدر متعارف ۲)برای رفع حاجت یا رفع ضرر باهم جمع باشد. {همان کتاب / ضمان قهری (مسئولیت مدنی, ش۱۱۴و۱۱۵}
۱۰-تجاوز از حکم ماده نه‌تنها موجب مسئولیت مدنی است, به دادگاه اختیار میدهد که مالک را از تصرف باز دارد و منبع ضرر را از بین ببرد. حکم پر کردن چاه و قلع باغچه و الزام به تعمیر مجرای فاضلاب از این قبیل است. {دادگاه شهرستان تهران, شعبه ۲۷, پرونده ش۱۶۸/۳۹ / دادگاه بخش تهران, شعبه۴, پرونده ش۷۵/۳۵}
۱۱-در صورتی که مالکی برای جلوگیری از ورود سیل به ملک خود سد بسازد, این اقدام برای دفع ضرر و مجاز است هرچند که سبب ورود آب به خانه همسایه شود (دکتر سیدحسن امامی, ج۱, ص۵۰) مشروط بر اینکه دفع ضرر از راه دیگر ممکن نباشد. {دیوان عالی کشور, شعبه۸, حکم ش۲۰۳۵, ۱۳۲۵/۱۱/۱۳ (متین, مجموعه رویه قضایی, ص۲۹۹)}
۱۲-لایروبی قنات تصرفی است متعارف و برای رفع حاجت و دفع ضرر و ممنوع نیست هرچند مستلزم ضرر همسایه شود و مواد۱۳۶ و ۱۳۸ قانون مدنی ناظر به کَندن چاه جدید است. {دیوان عالی کشور, شعبه۴, ش۲۷۲, ۱۳۲۲/۳/۱۶} و درباره شمول ماده۱۳۲ قانون مدنی به فرضی که همسایه کف چاه را پایین برده و موجب ضرر شده است, {ر.ک دیوان عالی کشور, شعبه۳, ش۱۲۹۶, ۱۳۲۶/۸/۳ (احمد متین, مجموعه رویه قضایی-حقوقی تا ۱۳۳۰, ص۲۹۶)}

ماده ۱۳۳ (باز کردن در, روزنه و شبکه در دیوار فاصل دو ملک): کسی نمی‌تواند از دیوار خانه‌ی خود به خانه‌ی همسایه در  باز کند اگر چه دیوار، ملک مختصی او باشد لیکن می‌تواند از دیوار مختصی خود  روزنه یا شبکه باز کند و همسایه حق منع او را ندارد ولی همسایه هم می‌تواند  جلوی روزنه و شبکه دیوار بکشد یا پرده بیاویزد که مانع رؤیت شود.
۱-تصرف در دیوار مشترک بدون اذن همسایه ممنوع است و هیچ یک از دو طرف حق باز کردن در, پنجره و روزنه را ندارد (ماده۱۱۸ ق.م).
۲-«در» به محلی گفته میشود که برخلاف روزنه و شبکه ثابت نیست و قابلیت باز و بسته شدن را دارد و به اندازه‌ای وسیع است که انسان به آسانی میتواند از داخل به بیرون خم شود یا از آن خارج شود. احداث چنین محلی در دیوار اختصاصی ممنوع است. {دوره مقدماتی حقوق مدنی, اموال و مالکیت, ش۱۲۶}
۳-«شبکه» به تور ماهیگیری و دام و امثال اینها گفته می‌شود و در ماده۱۳۳ قانون مدنی مقصود سوراخ‌های متعددی است که پَهلوی هم به منظور استفاده از نور و هوا در دیوار احداث می‌کنند و بدین لحاظ که دیوار در اثر سوراخ‌ها مشبک می‌شود, آن را «شبکه» می‌نامند.
۴-«روزنه» سوراخ کوچکی است که برای استفاده از روشنایی در حمام‌ها و آسیاها و خانه‌های روستایی و زیرزمین‌ها احداث می‌شود. {همان کتاب}
۵-برای اینکه پنجره شبکه محسوب شود باید به اندازه‌ای کوچک یا ثابت باشد که همسایه قادر به سرکشی یا خروج از آن نباشد یا حِفاظ ثابت و مشبکی در برابر آن نصب شود. {همان کتاب}

ماده ۱۳۴ (معبر و مجرای مشترک): هیچ یک از اشخاصی که در یک معبر یا یک مجری شریکند  نمی‌توانند شرکای دیگر را مانع از عبور یا بردن آب شوند.
-مفاد این ماده درباره استفاده‌ی متعارف و مبتنی بر طبیعت احداث تأسیس مشترک در مورد دیوار نیز رعایت می‌شود و بعضی محاکم آن را در تمام اموال مشاع اجرا می‌کنند و درخواست تسلیط مالک را بر مال مشاع می‌پذیرند.

ماده ۱۳۵ (درخت و حفیره فاصل املاک): درخت و حفیره و نحو آن‌ها که فاصل مابین املاک باشد در حکم  دیوار مابین خواهد بود.
-تشخیص حدود و فواصل مابین املاک تابع نظر عرفی بوده و اطلاق حد بر نرده و امثال آنها در اصطلاح عرف شایع و مطابق عادت است. در ماده۱۳۵ قانون مدنی حد بر دیوار اطلاق شده است. {هیئت عمومی دیوان عالی کشور, حکم ش۴۳۰ - ۱۳۱۱/۴/۱۵ (متین, مجموعه رویه قضایی-حقوقی, ص۲۹۸)}

مبحث سوم - در حریم  املاک
ماده ۱۳۶ (تعریف حریم): حریم، مقداری از اراضی اطراف ملک و قنات و نهر و امثال آن  است که برای کمال انتفاع از آن ضرورت دارد.
۱-مبنای شناسایی حریم جلوگیری از تَضَرزُر صاحب ملک و قنات و نهر و چاه است پس دیگران باید از تصرفی که مضر به حال او و انتفاع است ممنوع شوند و تصرف بدون ضرر مباح است. {دوره مقدماتی حقوق مدنی, اموال و مالکیت, ش۲۵۸ / ماده۱۳۹ ق.م / ماده۱۴ قانون توزیع عادلانه آب۱۳۶۱}
۲-حریم از اقسام حق ارتفاق و موضوع آن منفی است (منع از تصرف زیان‌آور). {همان کتاب} و برای دیدن نظر مخالف, {دکتر جعفری لنگرودی, حقوق اموال, ص۴۴۹}
۳-از نظر اصولی حریم در زمین موات ایجاد می‌شود نه در ملک (همان کتاب, ش۲۶۰ / دکتر سیدحسن امامی, ج۱, ص۱۲۲و۱۲۳ / مصطفی عدل, ص۶۵) ولی وضع کنونی آن مبهم است: در قانون آب و نحوه ملی شدن آن (۱۳۴۷) حریم در املاک نیز شناخته شد (ماده۲۵). رویه قضایی نیز متمایل به شناسایی حق حریم در املاک است. {دیوان عالی کشور, شعبه۴, ش۶۳۴ - ۱۳۴۳/۳/۲۲ / دادگاه بخش, شعبه۴, ش۴۰۶ - ۱۳۳۸/۶/۲۷}. در قانون توزیع عادلانه آب مصوب۱۳۶۱ مقررات مربوط به حریم چاه و قنات اختصاص به اراضی غیر‌محیات دارد (ماده۱۴ تبصره‌د) و در مورد اراضی ملکی اشخاص تبصره۲ ماده۵ حکم صریحی ندارد و معترض را هدایت به دادگاه صالح کرده است. در قانون قنوات مصوب۱۳۰۹, حریم در فرضی که مالک به حکم قانون ناگزیر از فروش ملک خود به عنوان محل چاه می‌شود, در اراضی محیات نیز شناخته شده است (مواد۱و۳) {دوره مقدماتی حقوق مدنی, اموال و مالکیت, ش۲۶۱} و رویه قضایی میتواند این موارد را به عنوان استثناء بپذیرد.

ماده ۱۳۷ (حریم چاه): حریم چاه برای آب خوردن (۲۰) گز و برای زراعت (۳۰) گز است.
۱-احداث چاه و قنات با اذن و نظارت وزارت نیرو انجام می‌شود و دولت میتواند برای حفظ حقوق صاحبان چاه و قنات حفر آن را در پاره‌ای نقاط ممنوع سازد. {ماده۲۴ قانون آب و مواد۳و۴ قانون توزیع عادلانه آب مصوب۱۳۶۱}
۲-در مورد چاه‌های خانگی که بدون گرفتن پروانه حفر میشود تا ظرفیت ۲۵متر مکعب در روز, رعایت حریم چاه‌های مجاور ضرورت دارد منتها هیچ اماره‌ای برای حریم وجود ندارد و ملاک ورود ضرر به چاه سابق است که درهرحال باید ثابت شود (تبصره۲ ماده۵ قانون توزیع عادلانه آب).
۳-مقدارهای مقرر در ماده۱۳۷ قانون مدنی اماره ایجاد ضرر است و خلاف آن را میتوان اثبات کرد. با وجود این شعبه اول دیوان عالی کشور در {حکم ش۲۹۰۳ - ۱۳۲۱/۹/۱۳} ادعای خلاف آن را مسموع ندانسته است (متین, مجموعه رویه قضایی-حقوقی, ص۲۹۵) و در قانون آب تشخیص حریم چاه و قنات و مجری در هر مورد با وزارت نیرو است (تبصره ماده۳۸).
۴-در مقام جمع دو قانون میتوان گفت اماره‌ها باقی است و خلاف آن را وزارت نیرو میتواند احراز کند. برای دیدن نظر خلاف و اعتقاد به نَسخ, {ر.ک دکتر جعفری لنگرودی, حقوق اموال, ص۳۲۳}. باقی گذاردن ماده۱۳۷ در اصلاحات ۱۳۶۱و۱۳۷۰ توهم نَسخ را از بین می‌بَرَد.

ماده ۱۳۸ (حریم چشمه و قنات): حریم چشمه و قنات از هر طرف در زمین رخوه (۵۰۰) گز و در  زمین سخت (۲۵۰) گز است لیکن اگر مقادیر مذکوره در این ماده و ماده‌ی قبل برای  جلوگیری از ضرر کافی نباشد به اندازه‌ای که برای دفع ضرر کافی باشد به آن  افزوده می‌شود.
-از امکان افزودن بر مقدار حریم قانونی چنین بر می‌آید که آنچه در ماده۱۳۸ قانون مدنی آمده اماره قانونی ایجاد ضرر است و خلاف آن را میتوان اثبات کرد و نباید آن را قاطع فرض کرد. {دوره مقدماتی حقوق مدنی, اموال و مالکیت, ش۲۶۶ / دیوان عالی کشور, شعبه۱, حکم ش۲۹۰۳ - ۱۳۲۱/۹/۲۳ (متین, مجموعه رویه قضایی, ص۲۹۵)}

ماده ۱۳۹ (منع از تصرف و تملک مضر): حریم در حکم ملک صاحب حریم است و تملک و تصرف در آن که  منافی باشد با آن چه مقصود از حریم است بدون اذن از طرف مالک، صحیح نیست و بنا  بر این کسی نمی‌تواند در حریم چشمه و یا قنات دیگری چاه یا قنات بکند ولی  تصرفاتی که موجب تضرر نشود جایز است.
۱-از مفاد ماده۱۳۹ به خوبی بر می‌آید که مبنای ایجاد حریم جلوگیری از تَضَرزُر صاحب حق است و با ماده۱۳۶ قانون مدنی که حریم را برای کمال انتفاع ضروری می‌داند منافات ندارد زیرا نقص در انتفاع نیز ضرر است.
۲-مطلق تصرف در حریم قنات دیگری منع نشده است بلکه تصرفات مضر از قبیل کندن چاه منع شده است. {دیوان عالی کشور, شعبه۶, حکم ش۱۰۵ - ۱۳۲۲/۱/۲۲ (احمد متین, مجموعه رویه قضایی-حقوقی, ص۲۹۶)}

کتاب دوم - در اسباب تملک
ماده ۱۴۰ (اسباب تملک):تملک حاصل می‌شود:
۱)به احیا اراضی موات و حیازت اشیا مباحه
۲)به وسیله‌ی عقود و تعهدات
۳)به وسیله‌ی اخذ به شفعه
۴)به ارث

باب اول - در احیای اراضی موات و مباحه
ماده ۱۴۱ (تعریف احیاء): مراد از احیای زمین آن است که اراضی موات و مباحه را به  وسیله‌ی عملیاتی که در عرف، آباد کردن محسوب است از قبیل زراعت، درختکاری، بنا  ساختن و غیره قابل استفاده نمایند.
{ر.ک مواد۱و۲ آیین‌نامه اجرایی قانون زمین شهری}
۱-عملیاتی از قبیل شخم غیر مسبوق به احیاء و تحجیر و ریختن مصالح در زمین و حفر چاه  و نظایر آن عمران و احیاء محسوب نمی‌گردد (ماده۱ آیین نامه).
۲-اراضی موات شهری زمین‌هایی است که سابقه عمران و احیاء نداشته باشند (ماده۳ قانون زمین شهری). همچنین  ر.ک. مواد۲۷و۲۸ ق.م).
۳-برای دیدن تعریف مباح, {ر.ک ماده۲۷ ق.م / دوره مقدماتی حقوق مدنی, اموال و مالکیت, ش۷۲}

ماده ۱۴۲ (تحجیر: حق اولویت در احیا): شروع در احیا از قبیل سنگ چیدن اطراف زمین یا کندن چاه و  غیره، تحجیر است و موجب مالکیت نمی‌شود ولی برای تحجیرکننده ایجاد حق اولویت در  احیا می‌نماید.

ماده ۱۴۳ (تملک اراضی موات و مباح): هر کس از اراضی موات و مباحه قسمتی را به قصد تملک احیا  کند مالک آن قسمت می‌شود.
{ر.ک مواد۷و۶ قانون زمین شهری}
-تملک اراضی موات و مباح نیاز به قصد تملک دارد و نوعی ایقاع مشروط به احیاء  است.

ماده ۱۴۴ (احیای اطراف زمین): احیای اطراف زمین موجب تملک وسط آن نیز می‌باشد.
{ر.ک تبصره ماده۱ آیین نامه اجرایی قانون زمین شهری{

ماده ۱۴۵ (لزوم رعایت قوانین): احیاکننده باید قوانین دیگر مربوط به این موضوع را از هر  حیث رعایت نماید.
ر.ک قانون زمین شهری و آیین نامه اجرایی آن}

باب دوم - در حیازت مباحات
  ماده ۱۴۶ (تعریف حیازت): مقصود از حیازت، تصرف و وضع ید است یا مهیا کردن وسایل  تصرف و استیلا.
-حیازت مباحات به تناسب انواع آن متفاوت است: حیازت زمین موات ملازمه با احیاء آن دارد؛ حیازت آب رودخانه و ماهی با تصرف مادی در آن انجام می‌شود. و حیازت دفینه به کشف آن و حیوانات وحشی به شکار کردن است. {ر.ک دوره مقدماتی حقوق مدنی, اموال و مالکیت, ش۷۳}

ماده ۱۴۷ (تملک مال مباح): هر کس مال مباحی را با رعایت قوانین مربوط به آن حیازت کند  مالک آن می‌شود.

ماده ۱۴۸ (تملک نهر در زمین مباح): هر کس در زمین مباح نهری بکند و متصل کند به رودخانه، آن  نهر را احیا کرده و مالک آن نهر می‌شود ولی مادامی که متصل به رودخانه نشده است  تحجیر محسوب می‌شود.
- به موجب ماده اول قانون توزیع عادلانه آب مصوب ۱۶اسفند۱۳۶۱، آب رودخانه‌ها در اختیار حکومت  اسلامی است و مسئولیت حفظ و اجازه و نظارت بر بهره برداری از آنها به دولت محول می‌شود.

ماده ۱۴۹ (حیازت آب مباح): هر گاه کسی به قصد حیازت میاه مباحه، نهر یا مجری احداث  کند آب مباحی که در نهر یا مجرای مزبور وارد شود ملک صاحب مجری است و بدون اذن  مالک نمی‌توان از آن نهری جدا کرد یا زمینی مشروب نمود.
-برطبق ماده‌یک قانون توزیع عادلانه آب، رودخانه جزو مشترکات عمومی است و بر مبنای مصالح عمومی از آن استفاده می‌شود و تملک آب با پروانه وزارت نیرو انجام می‌شود. {ر.ک مواد۲۱ به بعد قانون مزبور}

ماده ۱۵۰ (شرکت در حیازت آب): هر گاه چند نفر در کندن مجری یا چاه شریک شوند به نسبت عمل  و مخارجی که موجب تفاوت عمل باشد مالک آب می‌شوندو به همان نسبت بین آن‌ها  تقسیم می‌شود.
-مفاد ماده ۱۵۰ قانون مدنی مانع نفوذ قرارداد خصوصی در زمینه شیوه تقسیم آب و تعیین سهم هر یک از شریکان نیست، مشروط بر اینکه با قواعد مربوط به توزیع عادلانه آب تعارض نداشته باشد.

ماده ۱۵۱ (تصرف در نهر مشترک): یکی از شرکا نمی‌تواند از مجرای مشترک، مجرایی جدا کند یا  دهنه‌ی نهر را وسیع یا تنگ کند یا روی آن پل یا آسیاب بسازد یا اطراف آن درخت  بکارد یا هر نحو تصرفی کند مگر به اذن سایر شرکا.
{ر.ک مواد   ۵۸۱و۵۸۲ ق.م}

ماده ۱۵۲ (تملک سهم از آب مشترک): اگر نصیب مفروز یکی از شرکا از آب نهر مشترک، داخل مجرای  مختصی آن شخص شود آن آب، ملک مخصوص آن می‌شود و هر نحو تصرفی در آن می‌تواند  بکند.

ماده ۱۵۳ (اصل تساوی سهام): هر گاه نهری، مشترک مابین جماعتی باشد و در مقدار نصیب هر  یک از آن‌ها اختلاف شود، حکم به تساوی نصیب آن‌ها می‌شود مگر این که دلیلی بر  زیادتی نصیب بعضی از آن‌ها موجود باشد.
-نهر مشترک خصوصیتی ندارد تا حکم به تساوی مخصوص آن باشد. پس، میتوان گفت: هرگاه دو یا چند تن مالک یا متعهد بر انجام امری باشند، در صورتی که میزان مالکیت یا تعهد هر یک معین نباشد، حکم به تساوی داده می‌شود. {ر.ک دوره مقدماتی حقوق مدنی, اموا و مالکیت, ش۷۷}

ماده ۱۵۴ (بردن آب از ملک غیر): کسی نمی‌تواند از ملک غیر، آب به ملک خود ببرد بدون اذن  مالک، اگر چه راه دیگری نداشته باشد.
{ر.ک مواد۳و۴ قانون راجع‌به قنوات مصوب ۶شهریور۱۳۰۹}
-این ماده در قانون قنوات به تخصیص برخورده است.

ماده ۱۵۵ (استفاده از نهر مباح): هر کس حق دارد از نهرهای مباحه، اراضی خود را مشروب کند یا  برای زمین و آسیاب و سایر حوایج خود، از آن، نهر جدا کند.
-برطبق ماده یک قانون توزیع عادلانه آب، رودخانه‌ها از مشترکات عمومی و در اختیار دولت است و استفاده از آنها باید به اذن و نظارت وزارت نیرو باشد.

ماده ۱۵۶ (حق تقدم در حیازت): هر گاه آب نهر کافی نباشد که تمام اراضی اطراف آن مشروب  شود و مابین صاحبان اراضی در تقدم و تأخر اختلاف شود و هیچ یک نتواند حق تقدم  را ثابت کند، با رعایت ترتیب، هر زمینی که به منبع آب نزدیکتر است به قدر حاجت،  حق تقدم بر زمین پایین‌تر خواهد داشت.
{ر.ک قانون توزیع عادلانه آب}

ماده ۱۵۷ (قاعده قرعه): هر گاه دو زمین، در دو طرف نهر محاذی هم واقع شوند و حق  تقدم یکی بر دیگری محرز نباشد و هر دو در یک زمان بخواهند آب ببرند و آب کافی  برای هر دو نباشد باید برای تقدم و تأخر در بردن آب، به نسبت حصه قرعه زده و  اگر آب، کافی برای هر دو باشد به نسبت حصه تقسیم می‌کنند.
-از ماده ۱۵۷ قانون مدنی چنین استنباط می‌شود که هرگاه در تشخیص حق مورد نزاع نتوان به وسیله هیچ‌یک از قواعد حقوقی و عقلی و عرفی راه‌حلی پیدا کرد، آخرین علاج رفع مشکل برای فصل خصومت توسل به قرعه است. {ر.ک دوره مقدماتی حقوق مدنی, اموال و مالکیت, ش۷۷}

ماده ۱۵۸ (حق تقدم برپایه احیای مقدم): هر گاه تاریخ احیای اراضی اطراف رودخانه مختلف باشد زمینی  که احیای آن مقدم بوده است در آب نیز مقدم می‌شود بر زمین متأخر در احیا، اگر  چه پایین‌تر از آن باشد.

ماده ۱۵۹ (شرب زمین مؤخر در احیاء): هر گاه کسی بخواهد جدیداً زمینی در اطراف رودخانه احیا کند  اگر آب رودخانه زیاد باشد و برای صاحبان اراضی سابقه‌ی تضییقی نباشد می‌تواند  از آب رودخانه، زمین جدید را مشروب کند و الا حق بردن آب ندارد اگر چه زمین او  بالاتر از سایر اراضی باشد.

ماده ۱۶۰ (حیازت و تحجیر آب): هر کس در زمین خود یا اراضی مباحه، به قصد تملک، قنات یا  چاهی بکند تا به آب برسد یا چشمه جاری کند مالک آب آن می‌شود و در اراضی مباحه  مادامی که به آب نرسیده تحجیر محسوب است.

باب سوم - در معادن
ماده ۱۶۱ (معادن): معدنی که در زمین کسی واقع شده باشد ملک صاحب زمین است و  استخراج آن تابع قوانین مخصوصه خواهد بود.

باب چهارم - در اشیای پیداشده و حیوانات ضاله
  فصل اول - در اشیای پیداشده
ماده ۱۶۲ (تملک مال پیدا شده /  لُقَطِه): هر کس مالی پیدا کند که قیمت آن کمتر از یک درهم که وزن آن  ۶/۱۲ نخود نقره باشد، می‌تواند آن را تملک کند.
۱-مال پیدا شده مَملوک است، منتها مالک آن معلوم نیست و بدون متصرف یافت می‌شود (ماده۱۷۰ ق.م). {ر.ک دوره مقدماتی حقوق مدنی, اموال و مالکیت, ش۸۱و۸۲}
۲-در صورتی که پس از تملک صاحب آن پیدا شود، اگر عین آن موجود باشد، باید به مالک برگردانده شود، ولی اتلاف آن ضمان‌آور نیست. {ر.ک دکتر سیدحسن امامی, ج۱, ص۱۴۴}
۳-یابنده میتواند مال پیدا شده را به طور امانت نگاه دارد و تملک نیاز به قصد انشاء دارد و در زمره ایقاعات است.

ماده ۱۶۳ (تعریف مال پیدا شده): اگر قیمت مال پیدا شده، یک درهم که وزن آن ۶/۱۲ نخود نقره  یا بیشتر باشد، پیداکننده باید یک سال تعریف کند و اگر در مدت مزبور صاحب مال  پیدا نشد، مشارالیه مختار است که آن را به طور امانت نگاه دارد یا تصرف دیگری  در آن بکند، در صورتی که آن را به طور امانت نگاه دارد و بدون تقصیر او تلف  شود، ضامن نخواهد بود.
تبصره: در صورتی که پیداکننده‌ی مال از همان ابتدا یا پیش  از پایان مدت یک سال، علم حاصل کند که تعریف، بی‌فایده است و یا از یافتن صاحب  مال مأیوس گردد، تکلیف تعریف از او ساقط می‌شود.
۱-مقصود از «تصرف دیگری» اعم از تصرف مالکانه (مانند مصرف یا فروش و هبه) یا اداری (مانند اجاره و  نگاهداری) است.
۲-در دوران تعریف نیز مال پیدا شده نزد یابنده امانت قانونی است. {دکتر سیدحسن امامی, ج۱, ص۱۴۵}
۳-در صورتی که بعد از یک سال صاحب مال پیدا شود و عین آن موجود باشد باید به او داده شود، زیرا ماده۱۶۳ تملک را مجاز نشمرده و یابنده را مجاز در تصرف دلخواه کرده است ولی یابنده میتواند هزینه نگاهداری آن را مطالبه کند.
۴-در فرض تلف مال، مالک نمیتواند از او خسارت بگیرد، چرا که او در انواع تصرف (اداری و مالکانه) مجاز بوده است. برای دیدن نظر مخالف که پیدا کننده را ضامن قیمت می‌داند, {ر.ک دکتر سیدحسن امامی, ج۱, ص۱۴۷}
۵-در صورتی که یابنده مال را فروخته باشد، احتمال دارد مالک بتواند ثمن را از او بگیرد زیرا این امر منافاتی با نفوذ تصرف او ندارد؛ و احتمال مخالف بر این فرض امکان دارد که دادگاه مال را در حکم تلف شده بداند.

ماده ۱۶۴ (مفهوم تعریف): تعریف اشیای پیداشده عبارت است از نشر و اعلان بر حسب  مقررات شرعی به نحوی که بتوان گفت که عادتاً به اطلاع اهالی محل رسیده است.
- نظامات شغلی و عرف خاص مقدم بر رعایت عرف عموم است برای مثال راننده تاکسی نمیتواند به جای سپردن مال به مرکز اشیاء گم‌شده خود به تعریف آن پردازد و در صورتی که به نتیجه نرسد آن را تملک کند.

ماده ۱۶۵ (لُقَطِه در بیابان و خرابه): هر کس در بیابان یا خرابه که خالی از سکنه بوده و مالک  خاصی ندارد مالی پیدا کند می‌تواند آن را تملک کند و محتاج به تعریف نیست مگر  این که معلوم باشد که مال عهد زمان حاضر است در این صورت در حکم سایر اشیای  پیدا شده در آبادی خواهد بود.
۱-قدمت و کهنگی مال پیدا شده اماره قانونی بر این است که، به دلیل اعراض یا مرگ مالک و وارثان او، مالک ندارد و در زمره اموال مباح است.
۲-اگر قدمت و کهنگی چندان باشد که مال پیدا شده را در زمره آثار باستانی و عتیقه در آورَد، تملک آن مجاز نیست و باید در اختیار دولت قرار گیرد (قانون راجع‌به حفظ آثار ملی و میراث فرهنگی). {ر.ک دوره مقدماتی حقوق مدنی, اموال و مالکیت, ش۷۹}

ماده ۱۶۶ (لُقَطِه در ملک غیر یا خریداری شده): اگر کسی در ملک غیر یا ملکی که از غیر خریده، مالی پیدا  کند و احتمال بدهد که مال مالک فعلی یا مالکین سابق است باید به آن‌ها اطلاع  بدهد، اگر آن‌ها مدعی مالکیت شدند و به قراین، مالکیت آن‌ها معلوم شد باید به  آن‌ها بدهد والا به طریقی که فوقاً مقرر است رفتار نماید.

ماده ۱۶۷ (لُقَطِه‌ی فاسد شدنی): اگر مالی که پیدا شده است ممکن نیست باقی بماند و فاسد  می‌شود باید به قیمت عادله فروخته شود و قیمت آن در حکم خود مال پیدا شده خواهد  بود.

ماده ۱۶۸ (تلف مال در زمان تعریف): اگر مال پیدا شده در زمان تعریف، بدون تقصیر پیداکننده،  تلف شود مشارالیه ضامن نخواهد بود.

ماده ۱۶۹ (منافع مال پیدا شده): منافعی که از مال پیدا شده حاصل می‌شود قبل از تملک، متعلق  به صاحب آن است و بعد از تملک، مال پیداکننده است.

فصل دوم - در حیوانات ضاله
ماده ۱۷۰ (تعریف): حیوان گم‌شده (ضاله) عبارت از هر حیوان مملوکی است که بدون  متصرف یافت شود ولی اگر حیوان مزبور در چراگاه یا نزدیک آبی یافت شود یا متمکن  از دفاع خود در مقابل حیوانات درنده باشد ضاله محسوب نمی‌گردد.

ماده ۱۷۱ (تکلیف رد حیوان ضاله به مالک یا حاکم): هر کس حیوان ضاله پیدا نماید باید آن را به مالک آن رد کند  و اگر مالک را نشناسد باید به حاکم یا قائم‌مقام او تسلیم کند والا ضامن خواهد  بود اگر چه آن را بعد از تصرف رها کرده باشد.
{ر.ک مواد۳۰۸, ۳۱۰و۳۱۵ ق.م}

ماده ۱۷۲ (مخارج نگهداری حیوان): اگر حیوان گم‌شده در نقاط مسکونه یافت شود و پیداکننده با  دسترسی به حاکم یا قائم‌مقام او، آن را تسلیم نکند حق مطالبه‌ی مخارج نگاهداری  آن را از مالک نخواهد داشت. هر گاه حیوان ضاله در نقاط غیرمسکونه یافت شود  پیداکننده می‌تواند مخارج نگاهداری آن را از مالک مطالبه کند مشروط بر این که  از حیوان انتفاعی نبرده باشد و الا مخارج نگاهداری با منافع حاصله احتساب و  پیداکننده یا مالک فقط برای بقیه، حق رجوع به یکدیگر را خواهند داشت.

باب پنجم - در دفینه
ماده ۱۷۳ (تعریف): دفینه، مالی است که در زمین یا بنایی دفن شده و بر حسب  اتفاق و تصادف پیدا می‌شود.
۱-مالی دفینه محسوب است که مالک معلوم و شناخته شده نداشته باشد (ماده۱۷۴).
۲-مالی هم که به قصد یافتن آن و در نتیجه حفاری پیدا شده مال یابنده است منتها در این فرض یابنده کارفرما است نه کارگر. چنین مالی نیز دفینه محسوب است. {دوره مقدماتی حقوق مدنی, اموال و مالکیت, ش۷۹}

ماده ۱۷۴ (تملک دفینه): دفینه‌ای که مالک آن معلوم نباشد ملک کسی است که آن را  پیدا کرده است.
-دفینه در صورتی از اموال مباح است که در زمره آثار ملی و میراث فرهنگی و مشول قوانین مربوط به آن نباشد ، و گرنه عتیقه محسوب است و باید به دولت تسلیم شود.

ماده ۱۷۵ (دفینه در ملک غیر): اگر کسی در ملک غیر، دفینه پیدا نماید باید به مالک اطلاع  دهد، اگر مالک زمین مدعی مالکیت دفینه شد و آن را ثابت کرد، دفینه به مدعی  مالکیت تعلق می‌گیرد.

ماده ۱۷۶ (دفینه در اراضی مباح): دفینه که در اراضی مباحه کشف شود متعلق به مستخرج آن است.

ماده ۱۷۷ (جواهر استخراج شده از دریا): جواهری که از دریا استخراج می‌شود ملک کسی است که آن را  استخراج کرده است و آن چه که آب به ساحل می‌اندازد ملک کسی است که آن را حیازت  نماید.

ماده ۱۷۸ (اعراض از مال غرق شده): مالی که در دریا غرق شده و مالک از آن اعراض کرده است مال  کسی است که آن را بیرون بیاورد.
۱-حکم ماده۱۷۸ اختصاص به مال غرق شده ندارد و اعراض از هر مالی که سبب اسقاط حق مالکیت شود آن را در شمار مباحات می آورد و به حیازت قابل تملک است. {دکتر سیدحسن امامی, ج۱, صفحات۱۴۳و۱۵۶}
۲-اعراض از ملکی که در دفتر ثبت املاک به نام اعراض کننده است سبب سقوط حق مالکیت او نمی‌شود (ماده۲۲ ق.ث).
۳-اعراض ایقاع مسقط حق عینی است، مانند ابراء که مسقط حق دِینی است. (ماده۲۸۹ ق.م) پس در صورتی واقع می‌شود که مقصود باشد و صرف رها کردن سبب سقوط حق نخواهد بود. {ر.ک ناصر کاتوزیان, ایقاع، ش۲۱۸}
۴-برای دیدن اعراض از رهن (حق عینی تبعی), {ر.ک ماده۱۳۱ آیین‌نامه اجرای مفاد اسناد رسمی لازم‌الاجراء و طرز رسیدگی به شکایت از عملیات اجرایی مصوب ۶/۴/۱۳۵۵}.

باب ششم - در شکار
ماده ۱۷۹ (تملک شکار): شکار کردن، موجب تملک است.
-تملک شکار منوط بر این است که حیوان در زمره مباحات باشد. {ر.ک ماده۱۸۰ ق.م}

ماده ۱۸۰ (شکار مملوک): شکار حیوانات اهلی و حیوانات دیگری که علامت مالکیت در آن  باشد موجب تملک نمی‌شود.

ماده ۱۸۱ (تملک زنبور عسل و کبوتر): اگر کسی کندو یا محلی برای زنبور عسل تهیه کند زنبور عسلی  که در آن جمع می‌شوند ملک آن شخص است. همین طور است حکم کبوتر که در برج کبوتر  جمع شود.

ماده ۱۸۲ (مقررات شکار): مقررات دیگر راجع به شکار به موجب نظامات مخصوصه معین  خواهد شد.
{ر.ک قانون شکار و صید مصوب خرداد۱۳۴۹}

قسمت دوم - در عقود, معاملات و الزامات
باب اول - در عقود و تعهدات به طور کلی
ماده ۱۸۳ (تعریف عقد): عقد عبارت است از این که یک یا چند نفر در مقابل یک یا چند  نفر دیگر تعهد بر امری نمایند و مورد قبول آن‌ها باشد.
۱-ممکن است یک تن به نمایندگی دو طرف با خود معامله کند و نماینده دو نفع متقابل باشد. {ق.ع, ج۱, ش۸}.
۲-اثر عقد محدود به ایجاد تعهد نیست و ممکن است تملیک مال, اسقاط تعهد, اباحه, اتحاد و شرکت, ایجاد شخصیت حقوقی و ازدواج باشد {همان کتاب / ع.ق, ج۱, ش۱۵}.
۳-در این ماده «تعهد» به معنی عهد بستن و پیمان آمده است و با اثر تملیکی عقد تعارض ندارد.

فصل اول - در اقسام عقود و معاملات
ماده ۱۸۴ (اقسام عقد): عقود و معاملات به اقسام ذیل منقسم می‌شوند: لازم، جایز،  خیاری، منجز و معلق.
۱-تقسیم عقد به مُعَوَّض, مجانی, تملیکی و عهدی را نیز باید بر این تقسیم افزود {ر.ک ق.ع, ج۱, ش۳۸به بعد و ۶۹به بعد}.
۲-حقوق کنونی تقسیم‌بندی‌های دیگری را ضروری ساخته است که پاره‌ای از آنها دارای آثار حقوقی مهمی است مانند تقسیم عقد به جمعی و فردی, الحاقی و با مذاکرات آزاد, رضایی, تشریفاتی و عینی. {ر.ک همان کتاب، ش۴۴به بعد}.

ماده ۱۸۵ (عقد لازم): عقد لازم آن است که هیچ یک از طرفین معامله، حق فسخ آن را  نداشته باشد مگر در موارد معینه.
{ر.ک ماده ۲۱۹ق.م}
۱-در قراردادها, اصل «لزوم» است (ماده۲۱۹ق.م).
۲-مقصود از «موارد معینه» صرف نظر از اقاله که قاعده‌ی عمومی انحلال قراردادهاست, اشاره به وجود خیارات در عقود لازم است (مواد۳۹۶ و به بعد ق.م).

ماده ۱۸۶ (عقد جایز): عقد جایز آن است که هر یک از طرفین بتواند هر وقتی بخواهد  آن را فسخ کند.
۱-حق فسخ عقد جایز قابل اسقاط است و میتوان عقد را الزام‌آور ساخت (ماده۶۷۹ ق.م). {ر.ک ق.ع, ج۱, ش۱۹و۲۴}.
۲-گاه جواز قرارداد با نظم عمومی یا اقتضای عقد ارتباط دارد مانند جواز وعده نکاح (ماده۱۰۳۵ق.م) و به عقیده بعضی رجوع از هبه و وصیت.

ماده ۱۸۷ (عقد لازم از یک جهت): عقد ممکن است که نسبت به یک طرف لازم باشد و نسبت به طرف  دیگر جایز.
-عقود رهن و کفالت از نمونه‌های این گونه عقود در قانون مدنی است (مواد۷۸۷ و بند۴ ماده۷۴۶ ق.م) (همچنین ر.ک تبصره۶ ماده۳۴ ق.ت مصوب ۱۸دی سال۵۱).

ماده ۱۸۸ (عقد خیاری): عقد خیاری آن است که برای طرفین یا یکی از آن‌ها یا برای  ثالثی اختیار فسخ باشد.
-در عرف حقوقی «عقد خیاری» به عقدی گفته می‌شود که در آن «شرط خیار» شده باشد. {ق.ع, ج۱, ش۲۲}.

ماده ۱۸۹ (عقد منجّز و معلق): عقد منجز آن است که تأثیر آن بر حسب انشاء، موقوف به امر  دیگری نباشد والا معلق خواهد بود.
۱-تعلیق واقعی در صورتی است که تحقق شرط در آینده احتمالی و نامعلوم و مربوط به حادثه خارجی باشد نه درستی و نفوذ عقد. {ق.ع, ج۱, ش۲۵}.
۲-انحلال عقد نیز ممکن است معلق به تحقق شرطی در آینده شود مانند اینکه تأخیر در پرداخت اقساط اجاره سبب انحلال آن باشد و تولد فرزند شرط انفساخ هبه. {همان کتاب, ش۲۶}.
۳-ضمان و نکاح معلق باطل است (مواد۶۹۹و۱۰۶۸ ق.م). تعلیق در سایر موارد صحیح است مگر اینکه شرط تعلیق نامشروع یا غیرممکن یا مخالف مقتضای عقد باشد یا اثر عقد را منوط به اراده متعهد کند. {همان کتاب, ش۲۹}.
۴-تحقق شرط در آینده مؤثر است و اثر عقد در گذشته بوجود نمی‌آید مگر اینکه برخلاف آن تراضی شده باشد {ق.ع, ج۱, ش۳۵و۳۶}.

فصل دوم - در شرایط اساسی برای صحت معامله
ماده ۱۹۰ (شرایط صحت معامله): برای صحت هر معامله شرایط ذیل اساسی است:
۱)قصد طرفین و رضای آن‌ها
۲)اهلیت طرفین
۳)موضوع معین که مورد معامله باشد.
۴)مشروعیت جهت معامله

مبحث اول - در قصد طرفین و رضای آن‌ها
ماده ۱۹۱ (قصد انشاء و اعلام آن): عقد محقق می‌شود به قصد انشاء به شرط مقرون بودن به چیزی  که دلالت بر قصد کند.
۱-«انشاء» در برابر «اخبار» است و نشان می‌دهد که موضوع اراده باید ایجاد اثر حقوقی باشد نه اخبار از آن یا بیان تمنا و شوق درونی. {ق.ع, ج۱, ش۱۲۸.
۲-قرارداد صوری که در آن دو طرف قصد نتیجه‌ی عقد را ندارند باطل است. {همان کتاب, ش۱۲۹}.
۳-اگر دو طرف به منظور فرار از مالیات یا انگیزه‌های دیگر ماهیت عقد را پنهان دارند، آنچه واقع می‌شود تابع قصد واقعی است.
۴-هرگاه اراده‌ی واقعی با آنچه اعلام شده متفاوت باشد اراده‌ی واقعی حاکم بر عقد است مگر اینکه قانون حکم دیگری داشته باشد {ق.ع, ج۱, ش۱۳۰و۱۳۲} (ماده۴۶۳ق.م). برای مثال اگر در سند رسمی صلح مقصود دو طرف اعطای نیابت باشد که در سند با عبارت «تعهد به دادن وکالت» بیان شده است, دادگاه میتواند با تکیه بر مقصود واقعی وکالت را محقق بداند و معامله‌ای را که بر مبنای آن واقع شده است نافذ اعلام کند.
۵-برای تحقق عقد, بیان و اعلان اراده کافی است و ابلاغ آن به طرف ضرورتی ندارد مگر اینکه لازمه‌ی تراضی باشد مانند ضرورت ابلاغ ایجاب به طرف قبول. {همان کتاب, ش۱۳۵}.
۶-دلالت بر قصد ممکن است ضمنی باشد و زمانی که به منظور دیگر انجام می‌شود استنباط گردد. {همان کتاب, ش۱۳۶}.

ماده ۱۹۲ (بیان قصد به اشاره): در مواردی که برای طرفین یا یکی از آنها تلفظ ممکن نباشد،  اشاره که مبین قصد و رضا باشد کافی است.
۱-تمایل بر این است که دلالت اشاره در صورت امکان تلفظ برای طرفین نیز پذیرفته شود {ق.ع, ج۱, ش۱۳۷}. ولی پاره‌ای از نویسندگان با این تعبیر مخالفند {امامی, ج۱, ص۸۱ / مصطفی عدل, ش۲۱۹}.
۲-به ساکت نظری داده نمی‌شود (ماده۲۴۹ق.م) مگر اینکه در اوضاع و احوالی قرار گیرد که نشانه‌ی رضای ضمنی باشد. {ق.ع, ج۱, ش۱۳۹و۱۴۰ / ماده۵۰۱ق.م}.

ماده ۱۹۳ (انشای معامله به داد و ستد یا معاطات): انشاء معامله ممکن است به وسیله‌ی عملی که مبین قصد و رضا  باشد مثل قبض و اقباض حاصل گردد مگر در مواردی که قانون استثناء کرده باشد.
۱-نکاح تنها با الفاظ صریح در بیان قصد ازدواج واقع می‌شود و معاطات در آن راه ندارد (ماده۱۰۶۲ ق.م).
۲-در معاملاتی که با سند رسمی واقع می‌شود مانند انتقال ملک ثبت شده (ماده۲۲ ق.ث) و انتقال سرقفلی, معامله با داد و ستد واقع نمی‌شود.

ماده ۱۹۴ (مطابقت ایجاب و قبول): الفاظ و اشارات و اعمال دیگر که متعاملین به وسیله‌ی آن،  انشاء معامله می‌نمایند باید موافق باشد به نحوی که احد طرفین، همان عقدی را  قبول کند که طرف دیگر قصد انشاء آن را داشته است والا معامله باطل خواهد بود.
۱-عدم توافق درباره عقد تنها ناشی از اشتباه در نوع آن نیست. اگر درباره موضوع عقد نیز سوء‌تفاهم رخ دهد عقدی که یک طرف به آن رضایت می‌دهد همان نیست که دیگری اراده می‌کند. {ق.ع, ج۱, ش۱۷۸ / ماده۳۳۹ ق.م}.
۲-توافق درباره ارکان عقد کافی است و فروع را میتوان به وسیله عرف و قانون جبران کرد (مواد۳۵۶تا۳۵۹ و ۳۷۵و۳۹۴ و ۳۹۶به بعد ق.م) مگر اینکه دو طرف انعقاد پیمان و ایجاد التزام را منوط به توافق درباره همه‌ی مسائل فرعی کرده باشند. {همان کتاب, ش۱۷۹}.
۳-ممکن است وقوع عقد معلق بر تنظیم سند یا اجرای موضوع تعهد شود. {همان کتاب, ش۱۸۱}.
۴-در عقدی که با مکاتبه انجام می‌شود و محل ایجاب و قبول متفاوت است, عقد در محلی بسته می‌شود که آخرین جزء آن (معمولا قبولی) در آنجا به وقوع پیوسته است و زمان انعقاد آن تاریخ اعلام قطعی قبول (سپردن نامه‌ی حاوی آن به پست) است مگر اینکه دو طرف به طور صریح یا ضمنی محل ایجاب و زمان وصول قبول به ایجاب کننده را محل و زمان وقوع عقد معین کرده باشند. {همان کتاب, ش۱۸۲به بعد}.
۵-توافق در صورتی ایجاد می‌شود که قبول پیش از پایان یافتن مدت اعتبار ایجاب اعلام و ضمیمه‌ی آن شود و لزوم توالی عرفی ایجاب و قبول به همین معنی است. {ر.ک ماده۱۰۶۵ ق.م / ق.ع, ج۱, ش۱۷۳}.
۶-زوال ایجاب در زمان اعتبار آن به دلیل فوت یا حَجر یکی از دو طرف توافق را ناممکن می‌سازد. {ر.ک ماده۸۰۲ ق.م / ق.ع, ج۱, ش۱۶۷تا۱۷۰}.
۷-قبول ایجاب در صورتی به توافق می‌انجامد که مطلق باشد و پیشنهاد طرف چنانچه هست پذیرفته شود و هرگاه قید و شرطی بر آن بی‌افزاید، ایجاب تازه‌ای است که نیاز به قبول طرف دارد. {ق.ع, ج۱, ش۱۷۲}.
۸-قبول ایجاب باید مسبوق به رد آن نباشد وگرنه مؤثر نیست. {همان کتاب, ش۱۷۴}.
۹-رجوع از قبول پیش از قبول سبب زوال آن می‌شود مگر اینکه گوینده ایجاب به طور صریح یا ضمنی ملتزم به نگهداری آن شده باشد که در این صورت پیش از سرآمدن مدت اعتبار ایجاب رجوع از آن ممکن نیست. {ق.ع, ج۱, ش۱۶۵}.

ماده ۱۹۵ (اثر فقدان قصد): اگر کسی در حال مستی یا بیهوشی یا در خواب معامله نماید آن  معامله به واسطه‌ی فقدان قصد باطل است.
{ر.ک ماده۱۰۷۰ ق.م}
-فقدان قصد به هر دلیل که باشد باعث بطلان عقد است، برخلاف عیب رضا که سبب عدم نفوذ آن می‌شود.

ماده ۱۹۶ (قاعده اصیل بودن طرف معامله / تعهد به نفع شخص ثالث): کسی که معامله می‌کند آن معامله برای خود آن شخص محسوب است  مگر این که در موقع عقد، خلاف آن را تصریح نماید یا بعد، خلاف آن ثابت شود  مع‌ذلک ممکن است در ضمن معامله که شخص برای خود می‌کند تعهدی هم به نفع شخص  ثالثی بنماید.
۱-در اختلاف میان نماینده و اصیل, مدعی کسی است که می‌گوید معامله به نمایندگی واقع شده است. {ق.ع, ج۲, ش۳۱۴و۳۲۷}.
۲-در اختلاف میان دو طرف معامله, اثبات نمایندگی از شخص ثالث طرف عقد را از تعهدی که پذیرفته معاف نمی‌کند {ر.ک ماده۳۵۷ ق.ت / ماده۶ قانون بیمه مصوب۱۳۱۶ / همان کتاب, ش۳۱۴و۳۲۷}.
۳-بخش اخیر ماده۱۹۶ قانون مدنی استثنائی بر «اصل نسبی بودن قراردادها» است. {ر.ک ماده۲۳۱ق.م / ق.ع, ج۳, ش۶۴۱, ۶۴۲, ۶۴۴و۶۶۴}.
۴-در قرارداد ممکن است یکی از دو عِوَض به سود ثالث نیز باشد (بیمه عمر و صلح). {همان کتاب, ش۶۴۳ / ماده۷۶۸ ق.م}.
۵-بخش اخیر ماده ویژه‌ی تعهد به نفع ثالث است و تملیک مال را شامل نمی‌شود و شرط تملیک به سود ثالث در حکم ایجاب معامله است که نیاز به قبول دارد. {همان کتاب, ش۶۴۴}.
۶-نکاح در قلمرو ماده۱۹۶ قرار نمی‌گیرد و جز با تراضی زن و شوهر واقع نمی‌شود. نکاح با شخص ثالث به صورت شرط نتیجه قابل تحقق نیست. {همان کتاب, ش۶۴۴}.
۷-امکان تعهد به سود ثالث از قواعد عمومی قراردادهاست نه ویژه‌ی صلح و هبه و بیمه عمر. {همان کتاب, ش۶۴۷}.
۸-شخص ثالثی که از تعهد سود می‌برد میتواند به طور مستقیم به متعهد رجوع کند مشروط بر اینکه دو طرف قصد ایجاد تعهد به سود او را کرده باشند و قابلیت انتفاع از شرایط قرارداد برای ثالث کافی نیست تا او را در برابر متعهد طلبکار سازد. {همان کتاب, ش۶۵۰}.
۹-وجود ثالث در زمان عقد ضروری نیست بلکه کافی است هنگام اجرای تعهد موجود باشد چنانچه در بیمه عمر چنین است (ماده۲۴ قانون بیمه). همچنین، {ر.ک ماده۷۶۹ ق.م / ق.ع, ج۳, ش۶۵۲و۶۷۲}.
۱۰-قابلیت تعیین شخص ثالث برای نفوذ شرط کافی است و ضرورتی ندارد که ذی‌نفع هنگام عقد معین باشد (ماده۲۴ قانون بیمه).
۱۱-برای تحقق تعهد به سود ثالث قبول او ضروری نیست ولی ذی‌نفع میتواند از پذیرفتن آن خودداری کند. {ق.ع, ج۳, ش۶۵۵}.
۱۲-در قراردادی که تعهد به نفع ثالث در آن آمده است, این شرط ضمنی وجود دارد که اگر منتفع آن را رد کند یا به دلیلی معلوم نگردد یا نتواند مالک حق شود, تعهد به سود مشروطٌ‌لَه قرارداد اجرا گردد. {ماده۲۴ قانون بیمه / ق.ع, ج۳, ش۶۹۹}.

ماده ۱۹۷ (معامله به عین متعلق به غیر): در صورتی که ثمن یا مثمن معامله، عین متعلق به غیر باشد،  آن معامله برای صاحب عین خواهد بود.
۱-فرض ماده در صورتی است که شخصی ندانسته یا به عمد به مال غیر و برای خود معامله می‌کند. {ر.ک مواد۲۴۷به بعد ق.م / ق.ع, ج۲, ش۳۳۲}.
۲-اثر معامله بیگانه برای صاحب عین تابع قواعد معامله فضولی است و نفوذ آن تابع رضای مالک.

ماده ۱۹۸ (وکالت در عقد): ممکن است طرفین یا یکی از آن‌ها به وکالت از غیر اقدام  بنماید و نیز ممکن است که یک نفر به وکالت از طرف متعاملین، این اقدام را به  عمل آورد.
{ر.ک مواد۶۵۷تا۶۸۳ق.م}
۱-مفاد ماده۱۹۸ ویژه وکالت نیست و در نمایندگی قانونی و قضایی نیز اجرا می‌شود. {ق.ع, ج۲, ش۳۱۷}.
۲-در عقدی که به نمایندگی واقع می‌شود، تراضی به اراده‌ی نماینده انجام می‌پذیرد و آثار عقد دامنگیر اصیل می‌گردد. {همان کتاب, ش۳۱۹و۳۲۱}.
۳-در موردی که نمایندگی مطلق یا عام است, در اینکه آیا وکیل میتواند خود طرف معامله قرار گیرد یا تنها در صورتی اختیار دارد که به آن تصریح شده باشد اختلاف است. {ر.ک ماده۱۰۷۲ ق.م / ماده۳۷۳ ق.ت / ق.ع, ج۲, ش۳۴۲ و (۱۰)}.

ماده ۱۹۹ (اشتباه و اکراه): رضای حاصل در نتیجه‌ی اشتباه یا اکراه، موجب نفوذ معامله  نیست.
۱-اطلاق ماده۱۹۹ قانون مدنی در مورد رضای حاصل از اشتباه در مواد۲۰۰و۲۰۱ مقید به اشتباه در خود موضوع معامله و شخصیت طرف معامله شده است. {ق.ع, ج۱, ش۲۲۰}.
۲-سوء‌تفاهم دو طرف درباره نوع عقد و موضوع آن مانع از توافق است و در قلمرو اشتباه قرار نمی‌گیرد. {همان کتاب, ش۲۲۰و۲۴۷ / ماده۱۹۴ ق.م}.

ماده ۲۰۰ (اشتباه در خود موضوع): اشتباه وقتی موجب عدم نفوذ معامله است که مربوط به خود  موضوع معامله باشد.
۱-مقصود از «خود موضوع معامله»، مجموعه‌ی اوصافی است که در دید عرف صورت نوعی یا جنس مورد معامله است یا دو طرف آن را وصف اساسی می‌دانند. {ق.ع, ج۱, ش۲۲۶}.
۲-با اینکه از ظاهر ماده۲۰۰ بر‌می‌آید که ضمانت‌اجرای اشتباه در خود موضوع معامله عدم نفوذ عقد است, از نظر منطقی بطلان عقد ترجیح دارد به ویژه در موردی که اشتباه در صورت عرفی و متعلق خارجی قصد است. {ق.ع, ج۱, ش۲۴۵ به بعد / مواد۳۵۳و۷۶۲ ق.م}. نویسندگان حقوقی نیز در این زمینه اختلاف دارند. {همان کتاب, ش۲۴۶}.
۳-در مواردی که سوء‌تفاهم در مفاد ایجاب و قبول ایجاد می‌شود و هرکدام از دو طرف عقد درباره مقصود دیگری در اشتباه است، تراضی واقع نمی‌شود و عقد بیگمان باطل است. {همان کتاب, ش۲۴۷}.

ماده ۲۰۱ (اشتباه در شخص طرف): اشتباه در شخص طرف، به صحت معامله خللی وارد نمی‌آورد مگر  در مواردی که شخصیت طرف، علت عمده عقد بوده باشد.
۱-اگر پیشنهاد ازدواج به نامزد را دختر دیگری بپذیرد که با او شباهت اسمی دارد, نکاح واقع نمی‌شود. {ق.ع, ج۱, ش۲۳۲}.
۲-اشتباه در وصف اساسی که انگیزه اصلی عهد بستن است در حکم اشتباه در هویت مادی و مدنی است و باعث بطلان عقد می‌شود، منتها این وصف اساسی باید در قلمرو تراضی قرار گیرد و انگیزه خصوصی و پنهانی یکی از دو طرف نباشد. {همان کتاب, ش۲۳۲و۲۳۳}.
۳-اشتباه در وصف اساسی همسر حتی اگر شرط شده باشد موجب خیار فسخ است نه بطلان. {ماده۱۱۲۸ ق.م - همان کتاب, ش۲۳۴}.
۴-در قراردادهای رایگان به طور معمول شخصیت طرف یا وصف مورد نظر (فقر) علت عمده‌ی عقد است. {همان کتاب, ش۲۳۵}.
۵-در شرکتهای تضامنی و نسبی, شخصیت شریک علت عمده‌ی عقد است. همچنین است در قراردادهایی که به ملاحظه‌ی تخصص و امانت وکیل دادگستری یا پزشک و معمار و نقاش بسته می‌شود.
۶-اشتباه در شخصیت طرف معامله از نظر ضمانت‌اجرا تابع اشتباه در خود موضوع معامله است و بطلان عقد دستکم در برخی موارد منطقی‌تر است. {ر.ک ماده۷۶۲ ق.م}.
۷-واژه‌ی «علت» در این ماده به معنای «علت غایی است» نه «علت فاعِلی» (ماده۷۶۵ ق.م).

ماده ۲۰۲ (اکراه): اکراه به اعمالی حاصل می‌شود که مؤثر در شخص با شعوری بوده  و او را نسبت به جان یا مال یا آبروی خود تهدید کند به نحوی که عادتاً قابل  تحمل نباشد. در مورد اعمال اکراه‌آمیز سن و شخصیت و اخلاق و مرد یا زن بودن شخص  باید در نظر گرفته شود.
۱-عملی که باعث ورود فشار و تهدید مُکرِه می‌شود، باید به منظور وادار ساختن او به معامله صورت پذیرد (ماده۲۰۶ ق.م). {ق.ع, ج۱, ش۲۵۵}.
۲-اکراه در ایقاع نیز مؤثر است و نفوذ حقوقی آن را از بین می‌برَد و به نظر بعضی آن را باطل می‌کند (ماده۱۱۳۶ ق.م). {ق.ع, ج۱, ش۲۵۷}.
۳-تهدید مُکرِه باید نامشروع باشد تا مؤثر افتد. تهدید به تعقیب قانونی و اعلام ورشکستگی و مانند این‌ها اکراه محسوب نمی‌شود (ماده۲۰۷ ق.م). {همان کتاب, ش۲۶۵تا۲۶۷}.
۴-از قید «عادتاً قابل  تحمل نباشد» بر می‌آید که برای تمییز و احراز اکراه, انسانی متعارف معیار است. {ق.ع, ج۱, ش۲۷۰}.
۵-در تعارض قسمت اول و قسمت دوم ماده فوق درباره معیار نوعی و شخصی تمییز اکراه, قسمت دوم (رعایت سن و شخصیت و اخلاق و مرد یا زن بودن شخص) حکومت دارد و توجه به معیار نوعی کافی نیست. {ق.ع, ج۱, ش۲۷۱}. لکن در کیفیت جمع این دو قسمت ماده اختلاف است. {همان کتاب / دکتر حسن امامی, ج۱, ص۱۹۱و۱۹۲}.
۶-مقصود از «هر شخص با‌شعور» اشاره به اهلیت مُکرِه نیست بلکه انسان متعارف با رعایت سن, شخصیت و جنس اوست.
۷-در تمییز اکراه مؤثر شرایط وقوع اعمال اکراه‌آمیز سهمی مهم دارد، چنان‌که پاره‌ای از تهدیدها در شب مؤثر و در روز بی‌اثر است.

ماده ۲۰۳ (اکراه از طرف خارجی): اکراه موجب عدم نفوذ معامله است اگر چه از طرف شخص خارجی  غیر از متعاملین واقع شود.
-علم و جهل طرف معامله به وقوع اکراه اثری در نفوذ آن در عقد ندارد زیرا اکراه از عیوب رضاست و چهره‌ی شخصی آن غلبه دارد، پس فشار خارجی و نامشروع از جانب هرکه باشد مؤثر است.

ماده ۲۰۴ (تهدید خویشان): تهدید طرف معامله در نفس یا جان یا آبروی اقوام نزدیک او  از قبیل زوج و زوجه و آباء و اولاد موجب اکراه است. در مورد این ماده تشخیص  نزدیکی درجه برای مؤثر بودن اکراه بسته به نظر عرف است.
۱-از جمع مواد۲۰۲و۲۰۴ چنین بر‌می‌آید که تهدید طرف معامله به اموال خویشان نزدیک نیز اکراه محسوب است مشروط بر اینکه به جان یا آبروی آن خویش صدمه بزند. {ق.ع, ج۱, ش۲۷۲}.
۲-ماده۲۰۴ قانون مدنی بر مبنای غلبه است و هیچ منعی ندارد که اگر ثابت شود تهدید دوست یا نامزد یا استاد معامله کننده به واقع در اراده‌ی او مؤثر افتاده است, معامله غیرنافذ باشد. {همان کتاب}.
۳-در اجرای ماده۲۰۴ قانون مدنی نیز نفوذ ترس و تهدید در اراده‌ی خود متعاملین مطرح است نه اراده‌ی نزدیکان او. {همان کتاب}.

ماده ۲۰۵ (تهدید مؤثر): هر گاه شخصی که تهدید شده است بداند که تهدیدکننده  نمی‌تواند تهدید خود را به موقع اجرا گذارد و یا خود شخص مزبور قادر باشد بر  این که بدون مشقت، اکراه را از خود دفع کند و معامله را واقع نسازد آن شخص،  مکره محسوب نمی‌شود.

ماده ۲۰۶ (معامله‌ی اضطراری): اگر کسی در نتیجه‌ی اضطرار، اقدام به معامله کند مکره  محسوب نشده و معامله‌ی اضطراری معتبر خواهد بود.
۱-در اضطرار فشاری که به معامل وارد می‌شود نتیجه‌ی اوضاع و احوالی است که به عمد و برای اجبار شخص به معامله‌ی معینی ایجاد نشده است. {ق.ع, ج۱, ش۲۵۵}.
۲-سوء‌استفاده از اضطرار یا ایجاد آن به منظور اجبار طرف معامله اکراه محسوب می‌شود به ویژه در جایی که شخص به حکم قانون یا قرارداد ملزم به انجام دادن کاری است و با تهدید به خودداری از آن, طرف خود را وادار به قبول تعهدی گزاف و ناروا می‌کند. {ق.ع, ج۱, ش۲۵۶و۲۶۲ / ماده۱۹۷ قانون دریایی}.

ماده ۲۰۷ (الزام به حکم مقام صالح): ملزم شدن شخص به انشاء معامله به حکم مقامات صالحه‌ی  قانونی، اکراه محسوب نمی‌شود.

ماده ۲۰۸ (ترس): مجرد خوف از کسی بدون آن که از طرف آن کس، تهدیدی شده باشد  اکراه محسوب نمی‌شود.
۱-اگر خوف از دیگری مبنای اخلاقی یا معنوی نداشته باشد و درنتیجه‌ی تمهید مقدمه برای ترساندن و وادار کردن شخص به معامله ایجاد شود تهدید ضمنی است و از موارد اکراه. {ق.ع, ج۱, ش۲۶۰}.
۲-اگر استفاده از نفوذ معنوی ناروا و همراه با فشار یا تهدید به ورود ضرر باشد, نامشروع و در حکم اکراه است. {همان کتاب}.

ماده ۲۰۹ (امضای معامله): امضای معامله بعد از رفع اکراه موجب نفوذ معامله است.
۱-ماده۲۰۹ قانون مدنی ناظر به اکراه معنوی و صورتی است که رضا معیوب می‌شود. در اکراه مادی که قدرت تصمیم گرفتن از قربانیان گرفته می‌شود و خواب مصنوعی، عقد به دلیل فقدان قصد باطل است و با امضای بعدی مُکرَه نافذ نمی‌شود. {ق.ع, ج۱, ش۲۵۴و۲۷۵}.
۲-امضای معامله باعث نفوذ آن از زمان تراضی است و بنابراین منافع مورد معامله از زمان عقد تا امضای مُکرَه به طرف معامله (خریدار در مورد بیع) تعلق دارد. {ر.ک ماده۲۵۸ ق.م / همان کتاب, ش۲۷۶}.
۳-در اینکه آیا بیش از امضای مُکرَه طرف عقد ملتزم به آن است یا او هم پایبند به عقد ناقص نیست، اختلاف وجود دارد و التزام او به عقد قوی‌تر است. {همان کتاب, ش۲۷۷}.
۴-اگر مُکرَه پیش از اجازه فوت کند وارثان او حق رد و امضای عقد را دارند {ر.ک ماده۲۵۳ ق.م / همان کتاب، ش۲۷۸}. بعضی قائم‌مقامی ورثه را تنها در عقود تملیکی می‌پذیرند {دکتر سیدحسن امامی, ج۱, ص۱۹۵و۳۰۳, جلد۴, ص۲۶و۲۷}.
۵-درباره اثر مرگ طرف عقد پیش از امضای مُکرَه اختلاف است و امکان تنفیذ ترجیح دارد. {ق.ع, ج۱, ش۲۷۹}.

مبحث دوم - در اهلیت طرفین
ماده ۲۱۰ (لزوم داشتن اهلیت): متعاملین باید برای معامله اهلیت داشته باشند.
-عدم اهلیت برای معامله کردن ممکن است عام باشد مانند عدم اهلیت دیوانه یا کودک, یا خاص باشد مانند عدم اهلیت معامله قیم با صغیر. ولی ماده۲۱۰ قانون مدنی ناظر به عدم اهلیت عام است. {ق.ع, ج۲, ش۲۹۰}.

ماده ۲۱۱ (شرایط اهلیت داشتن): برای این که متعاملین، اهل محسوب شوند باید بالغ و عاقل و  رشید باشند.
{ر.ک مواد ۱۲۰۸, ۱۲۱۰ و ۱۲۱۱ ق.م}
۱-سن بلوغ در پسر ۱۵سالگی و در دختر ۹سال تمام قمری است. {تبصره۱ ماده۱۲۱۰ ق.م}.
۲-رشد بالغ باید در دادگاه ثابت شود (تبصره۲ ماده۱۲۱۰) ولی رویه قضایی و اداری اثبات رشد را به کمتر از ۱۸سال تمام شمسی اختصاص داده است. {ق.ع, ج۲, ش۲۹۴}.
۳-دیوان عالی کشور لزوم اثبات کودک بالغ شده را محدود به امور مالی کرده است و رسیدن به سن بلوغ را برای احراز رشد درباره امور غیرمالی کافی می‌داند. {هیئت عمومی, رأی شماره۳۰, ۱۳۶۴/۱۰/۳ در مقام ایجاد وحدت رویه قضایی و در نقد این رویه ر.ک ق.ع, ج۲ (۹)}.

ماده ۲۱۲ (معامله با سفیه, صغیر و مجنون): معامله با اشخاصی که بالغ یا عاقل یا رشید نیستند به  واسطه‌ی عدم اهلیت باطل است.
{ر.ک مواد ۱۲۱۱تا۱۲۱۵ ق.م}
۱-اجمال این ماده در مورد بطلان معامله در جلد دوم قانون مدنی (مواد ۱۲۱۱ به بعد) رفع شده است.
۲-معامله‌ی صغیر غیرممیز باطل و معامله‌ی صغیر ممیز گاه غیرنافذ و درمورد تملکات مجانی نافذ است (ماده۱۲۱۲ ق.م - مواد۸۵و۸۶ ق.ا.ح). {ر.ک ق.ع, ج۲, ش۳۰۲}.
۳-معامله‌ی غیر‌رشید نیز اصولا غیرنافذ و در مورد تملکات مجانی نافذ است (ماده۱۲۱۴ ق.م). {ر.ک همان کتاب, ش۳۰۷}.
۴-سفیه میتواند برای انجام دادن اموری که اهلیت دارد به دیگران وکالت دهد یا وکالت آنان را بپذیرد (ماده۶۶۵ ق.م).
۵-غیر‌رشید به معنی عام به اشخاص عقب افتاده و بُلح نیز گفته می‌شود. {ق.ع, ج۲, ش۳۰۸}

ماده ۲۱۳ (معامله‌ی محجورین): معامله محجورین نافذ نیست.
۱-واژه‌ی محجور در این ماده به معنای مُفَلَّس و ورشکسته است ولی در ماده۱۲۰۷ ق.م قانون‌گذار تغییر اصلاح داده و آن را شامل صغیر و غیر‌رشید و دیوانه دانسته است.
۲-معسر را نباید در این گروه آورد زیرا معامله‌ی معسر در هیچ حالتی غیرنافذ نیست.

مبحث سوم - در مورد معامله
ماده ۲۱۴ (مورد معامله): مورد معامله باید مال یا عملی باشد که هر یک از متعاملین،  تعهد تسلیم یا ایفای آن را می‌کنند.

ماده ۲۱۵ (شرایط مورد معامله): مورد معامله باید مالیت داشته و متضمن منفعت عقلایی مشروع  باشد.
{ر.ک ماده۳۴۸}
۱-خرید و فروش چیزی که در عرف ارزش داد و ستد ندارد ولی در نظر خریدار و فروشنده ارزش مالی و معنوی دارد و فروش آن معقول است مانند یادگارهای خانوادگی, صحیح است. {ر.ک هیئت عمومی دیوان عالی کشور, رأی شماره۵۸۹۲, ۱۳۳۸/۱۱/۱۰ - ق.ع, ج۱, ش۳۸۴}.
۲-مال مورد معامله در صورتی که عین معین است باید هنگام معامله موجود باشد (ماده۳۶۱ ق.م). همچنین است مقدار معینی از شیء متساوی‌الاجزا (ماده۴۰۲ ق.م) و دِین و تعهد (ماده۶۹۱ ق.م).

ماده ۲۱۶ (معلوم بودن مورد معامله): مورد معامله باید مبهم نباشد مگر در موارد خاصه که علم  اجمالی به آن کافی است.
۱-مورد معامله در صورتی معلوم است که مقدار و جنس و وصف آن معین باشد (مواد۳۵۱و۳۵۳ ق.م). {ق.ع, ج۲, ش۳۹۴}.
۲-در فرضی که عین معین مورد داد و ستد قرار می‌گیرد باید مصداق خارجی آن نیز معین باشد. فروش و اجاره یکی از دو کالا که مقدار و جنس و وصف آنها معین است, به دلیل تردید در مورد معامله باطل است (ماده۴۷۲ ق.م). همچنین است ضمان از یکی از چند دِین (ماده۶۹۴ ق.م). {ق.ع, ج۲, ش۳۹۳}.
۳-در موردی که موضوع معامله کلی است تعیین مقدار, جنس و وصف اساسی کافی است و وصف مرغوبیت کالا میتواند در قرارداد مبهم بماند که در این صورت انتخاب با مدیون است مشروط بر اینکه منتخب او معیوب نباشد (ماده۲۷۹ ق.م). {همان کتاب, ش۳۹۶}.
۴-ممکن است مقدار مورد معامله بر مبنای اعلام فروشنده و اعتقاد و تخمین دو طرف معین شود مانند فروش زمین به شرط داشتن مساحت معین (ماده۳۵۵ ق.م).
۵-فروش اسب برنده در مسابقه‌ای که چند اسب معین در آن شرکت دارد در حکم معین است. {ر.ک ق.ع, ج۲, ش۳۹۹}.
۶-موارد خاصه را که علم اجمالی کافی است قانون معین می‌کند (مواد۵۶۳, ۵۶۴ و ۶۹۴). {ر.ک ق.ع, ج۲, ش۳۹۸}.

مبحث چهارم - در جهت معامله
ماده ۲۱۷ (مشروع بودن جهت معامله): در معامله لازم نیست که جهت آن تصریح شود ولی اگر تصریح  شده باشد، باید مشروع باشد والا معامله باطل است.
۱-انگیزه نامشروع در صورتی عقد را باطل می‌کند که یا مشترک بین دو طرف باشد یا هردو آگاه از آن باشند. {ق.ع, ج۲, ش۴۱۶و۴۱۷}.
۲-اگر معلوم شود که شرط نامشروع انگیزه قاطع و جهت عقد است باید آن را باطل شمرد. {ق.ع, ج۲, ش۴۲۴} و برای دیدن نظر مخالف، {دکتر سیدحسن امامی, ج۱, ص۲۱۷}.
۳-در اینکه برای اثبات جهت نامشروع در عقد از همه دلایل میتوان استفاده کرد یا محدود به دلایل داخلی و مصرح در عقد می‌شود, اختلاف شده است (ق.ع, ج۲, ش۴۲۵) و پذیرفتن همه دلایل ترجیح دارد.

ماده ۲۱۸ (بطلان معامله صوری با قصد فرار از دِین): هر گاه معلوم شود که معامله با قصد فرار از دِین به طور  صوری انجام شده، آن معامله باطل است.
{ر.ک ماده۲۱ قانون نحوه اجرای محکومیتهای مالی مصوب۱۳۹۴}
۱-در ماده۲۱۸, تکلیف معامله به قصد فرار از دِین که صوری هم نیست معین نشده و حکم بطلان به معاملاتی تعلق دارد که: ۱)به قصد فرار از دِین، ۲)به طور صوری انجام شده باشد.
۲-در ماده۲۱۸ حکم معامله صوری نیز دچار ابهام شده زیرا بطلان مقید به وجود قصد فرار از دِین گردیده است درحالیکه بطلان معامله صوری به دلیل تعارض صورت از قصد از بدیهیات است.
۳-به احتمالی اشتباه در این است که قانون‌گذار معامله به قصد فرار از دِین و معامله صوری را یک مفهوم پنداشته است بدین ترتیب که معامله به قصد فرار از دِین صوری است درحالیکه احتمال دارد که مدیون به واقع قصد انجام دادن معامله را داشته باشد تا از ادای دِین بگریزد. همچنین امکان دارد صورت سازی و تظاهر به معامله به انگیزه‌ی فرار از دِین نباشد.
۴-با این تعبیر و برای رفع اشکال میتوان گفت: تکیه ماده۲۱۸ قانون مدنی بر بیان حکم معامله به قصد فرار از دِین بوده و واژه‌ی «صوری» را به عنوان وصف آن معامله بکار برده است درنتیجه متعلق ضمانت‌اجرای ماده یا بطلان نیز معامله‌ی به قصد فرار از دِین است منتها ناچار باید گفت این بطلان نسبی است یعنی تنها طلبکاران حق ابطال معامله را دارند و با تنفیذ آنان نیز معامله مؤثر میشود و این نتیجه برخلاف ظاهر ماده۲۱۸ اصلاح شده است.
۵-احتمال قوی‌تر این است که بطلان مستند به صوری بودن باشد و قصد فرار انگیزه معامله صوری. درنتیجه معامله صوری باطل و معامله به قصد فرار از دِین بین دو طرف نافذ است ولی غیرقابل استناد در برابر ثالث. {ماده۲۱ قانون نحوه اجرای محکومیتهای مالی / ع.م, ج۲, ش۴۶۱}.
۶-به موجب ماده۲۱ قانون نحوه اجرای محکومیتهای مالی مصوب۱۳۹۴، در صورت علم طرف معامله به انگیزه‌ی فرار از دِین, طلبکار می‌تواند عین یا مثل و قیمت آن را از اموال انتقال گیرنده استیفا کند منتها مفاد این حکم مخصوص محکومیتهای مالی و دیون موضوع اسناد لازم‌الاجرا شده است.
۷-در مورد دیون مستند به اسناد عادی و شهادت و اقرار و سوگند و اماره, پس از صدور حکم دادگاه به احراز معامله و سایر شرایط مندرج در ماده۲۱، مفاد حکم استیفا از عین و مثل و قیمت آن قابل اعمال است زیرا حکم دادگاه نیز از مصداقهای سند لازم‌الاجرا یا در حکم آن است. تبعیض میان سند عادی و رسمی مربوط به مرحله اثبات است نه ثبوت.

ماده ۲۱۸مکرر (تأمین اموال بدهکار گریزان از وفای بعهد): هر گاه طلبکار به دادگاه دادخواست داده دلایل اقامه  نماید که مدیون برای فرار از دین، قصد فروش اموال خود را دارد، دادگاه می‌تواند  قرار توقیف اموال وی را به میزان بدهی او صادر نماید، که در این صورت بدون  اجازه‌ی دادگاه حق فروش اموال را نخواهد داشت.
۱-حکم ماده۲۱۸مکرر ویژه فروش نیست و شامل صلح, اعم از معوض و غیرمعوض و هبه و وقف نیز می‌شود. به بیان دیگر هر معامله که مالکیت مدیون را به زیان طلبکاران از بین ببرد و از وثیقه عمومی آن بکاهد, مشمول آن قاعده است.
۲-رویه قضایی میتواند حکم ماده۲۱۸ مکرر را به معاملاتی که دارایی مدیون را به خطر می‌اندازد و در غایت به انتقال آن می‌انجامد, مانند رهن به قصد فرار از دِین سرایت دهد. همچنین است در مورد ابرا به قصد فرار از دِین. {ر.ک ایقاع، ش۲۳۴}.
۳-تأمین مقرر در ماده۲۱۸ مکرر در موردی هم که طلب مؤجل و مستند آن سند عادی است قابل اِعمال به نظر می‌رسد. {ر.ک نظریه عمومی تعهدات, ش۹۲}.
۴-از مفاد ماده۲۱۸ مکرر نیز چنین بر‌می‌آید که معامله به قصد فرار از دِین اگر صوری نباشد نافذ است ولی از جمع ماده۲۱ قانون نحوه اجرای محکومیتهای مالی با قانون مدنی و تأیید اصل۴۰ قانون اساسی, استنباط می‌شود که چنین معامله‌ای دربرابر طلبکاران قابل استناد نیست. {ر.ک ع.م, ج۲, معامله به قصد فرار از دِین, ج۲, ش۴۵ به بعد}.
۵-تأمین مقرر در ماده۲۱۸ مکرر در موردی هم که طلب مؤجل است قابل اعمال به نظر می‌رسد زیرا آنچه در این ماده پیش‌بینی شده نوعی تأمین است که در طلب مؤجل نیز اگر در معرض تضییع یا تفریط قرار گیرد, میتوان از دادگاه‌ها تقاضای تأمین کرد. {ر.ک ق.ع, ج۲, ش۴۳۵}.

فصل سوم - در اثر  معاملات
مبحث اول - در قواعد عمومی
ماده ۲۱۹ (اصل لزوم معاملات): عقودی که بر طبق قانون واقع شده باشد، بین متعاملین و  قائم‌مقام آن‌ها لازم‌الاتباع است مگر این که به رضای طرفین اقاله یا به علت  قانونی فسخ شود.
۱-از مفاد این ماده «اصل لزوم قراردادها» استنباط می‌شود هرچند که برخی آن را ناظر به رعایت مفاد و مقتضای عقد اعم از جایز یا لازم می‌دانند. {ر.ک ق.ع, ج۳, ش۶۰۱و۶۰۲ / ماده۴۵۷ ق.م در مورد بیع به عنوان یکی از مهم‌ترین مصداق‌های اِعمال اصل لزوم در معاملات}.
۲-قائم‌مقامی ممکن است عام باشد مانند وارثان, یا خاص مانند خریدار خانه درباره حق ارتفاق تحمیل شده بر آن. {همان کتاب, ش۶۱۲ به بعد / مواد۵۳, ۱۰۲ و ۴۹ ق.م}.

ماده ۲۲۰ (لوازم عرفی و قانونی قرارداد): عقود نه فقط متعاملین را به اجرای چیزی که در آن تصریح شده  است ملزم می‌نماید بلکه متعاملین به کلیه‌ی نتایجی هم که به موجب عرف و عادت یا  به موجب قانون از عقد حاصل می‌شود ملزم می‌باشند.
{ر.ک ماده۲۲۵ ق.م}
۱-در صورت تعارض عرف و عادت و قوانین تکمیلی, حکم عرف مقدم است. {ر.ک مواد۲۸۰و۳۴۴ ق.م}.
۲-مفاد قرارداد بر حکم عرف و قانون تکمیلی حکومت دارد خواه صریح باشد یا ضمنی. {ق.ع, ج۳, ش۵۲۲ به بعد}.
۳-مخالفت با عرف گاه نیاز به تصریح دارد (مواد۳۵۷و۳۵۹ ق.م). {ق.ع, ج۳, ش۵۲۵}.

ماده ۲۲۱ (مسئولیت قراردادی): اگر کسی تعهد اقدام به امری را بکند یا تعهد نماید که از  انجام امری خودداری کند، در صورت تخلف، مسئول خسارت طرف مقابل است مشروط بر این  که جبران خسارت تصریح شده و یا تعهد، عرفاً به منزله‌ی تصریح باشد و یا برحسب  قانون، موجب ضمان باشد.
۱-مسئولیت قراردادی محدود به ضرری است که قابل پیش‌بینی و در قلمرو انتظار دو طرف باشد. {ر.ک ق.ع, ج۴, ش۸۱۲ / مواد۳۵۲و۳۵۳ قانون مجازات اسلامی سابق}.
۲-مسئولیت قراردادی در زمره‌ی قواعد عمومی قراردادهاست و فایده‌ی شرط تصریح دو طرف یا حکم قانون و عرف مربوط به خسارتی فراتر از متعارف است. {همان کتاب}.
۳-وجه‌التزام پیش‌بینی شده در قراردادها درواقع تراضی درباره خسارت ناشی از عدم انجام تعهد است. {ق.ع, ج۴, ش۸۲۹ / ماده۲۳۰ ق.م}.
۴-برای دیدن ضمان ناشی از حکم قانون، {ر.ک مواد۵۱۵و۵۲۲ ق.آ.د.م (ماده۲۲۸ ق.م).
۵-در مورد لزوم گذشتن مهلت تعهد و مطالبه‌ی آن، {ر.ک ماده۲۲۶ ق.م}.

ماده ۲۲۲ (اجرای تعهد به هزینه‌ی مدیون): در صورت عدم ایفای تعهد با رعایت ماده‌ی فوق، حاکم  می‌تواند به کسی که تعهد به نفع او شده است اجازه دهد که خود او عمل را انجام  دهد و متخلف را به تأدیه‌ی مخارج آن محکوم نماید.
{ر.ک ماده۲۳۸ ق.م}
۱-این ماده منصرف از موردی است که مباشرت مدیون در انجام دادن شرط است. {ق.ع, ج۴, ش۷۴۸ / ماده۲۳۸ ق.م / ماده۴۷ قانون اجرای احکام مدنی}.
۲-اجرای ماده۳ قانون مسئولیت مدنی نسبت به اختیار دادگاه درباره شیوه جبران خسارت در مسئولیت قراردادی نیز قابل اجراست. {ق.ع, ج۴, ش۸۰۶}.

ماده ۲۲۳ (اصل صحت): هر معامله که واقع شده باشد محمول بر صحت است مگر این که  فساد آن معلوم شود.
۱-اجرای اصل صحت در موردی است که در وقوع ظاهری عقد تردید نباشد و شک و نزاع در وقوع عقد و تحقق تراضی را با اصل صحت نمیتوان رفع کرد. {ق.ع, ج۲, ش۴۹۵و۴۹۸}.
۲-هرگاه در جنون بیماری که گاه به عارضه‌ی دیوانگی دچار می‌شود تردید به میان آید, مقتضای اصل صحت این است که دلیل برعهده‌ی مدعی جنون باشد مگر اینکه بر این مبنا حکم حَجر صادر شده باشد. {همان کتاب, ش۴۹۶. و برای دیدن نظر مخالف، {دکتر سیدحسن امامی, ج۵, ص۲۶۳ / دکتر جعفری لنگرودی, رهن و صلح, ش۱۷۷}.
۳-در موردی که ادعا میشود بیان اراده با قصد باطنی تعارض دارد یا اشتباه در شخصیت طرف معامله یا وصف ذاتی مورد معامله رخ داده است یا طرف قرارداد به دلیل فشار خارجی یا اکراه مختار نبوده است یا دو طرف یا یکی از آنها اهلیت عقد بستن نداشته است یا عقد جهت نامشروع داشته و موضوع آن قابل انتقال نبوده است, اصل صحت است.
۴-در اینکه آیا لوازم خارجی صحت عقد یا مثبتات نیز با اجرای این اصل احراز می‌شود یا باید اصل را ویژه‌ی آثار حقوقی عقد شناخت اختلاف وجود دارد. {ر.ک ق.ع, ج۲, ش۴۹۹}.
۵-درصورتی که مخالفت عقد با قانون مورد تردید باشد مانند عقد مغارسه (قراردادی است به منظور کشت اشجار بی میوه) یا کالی به کالی یا بیع صَرف مؤجل, اصل صحت است. {همان کتاب, ش۵۰۰}.
۶-اگر عقد با قانون مخالف باشد و تردید شود که قانون امری است یا تکمیلی, اصل صحت اقتضاء می‌کند که قانون تکمیلی فرض شود.
۷-در موردی که عقد به ظاهر واقع شده است, کسی که مدعی صوری یا نامشروع بودن آن است باید اقامه‌ی دلیل کند با این وجود در قانون مالیات بر درآمد, معامله‌ی با نزدیکان صوری فرض شده است.
۸-در موردی که الفاظ عقد در عرف معانی گوناگون دارد عبارت آن باید حمل بر معنایی شود که عقد درست تلقی شود. {ق.ع, ج۲, ش۵۰۰}.
۹-در فرضی که مال دیگری مورد معامله قرار می‌گیرد و نفوذ آن به دلیل نداشتن نیابت موضوع اختلاف است, به استناد اصل صحت نمیتوان ادعا کرد که معامله کننده نایب مالک بوده است (اصل عدم اختیار).

ماده ۲۲۴ (معنی عرفی الفاظ): الفاظ عقود محمول است بر معانی عرفیه.
۱-اثبات انصراف الفاظ عقود از معانی عرفی ممکن است ولی نیاز به اقامه‌ی دلیل دارد. {ق.ع, ج۳, ش۵۱۸}.
۲-تخلف دادگاه از ظاهر عرفی اسناد مسئله قانونی است و دیوان عالی کشور میتواند به این استناد حکم را نقض کند. {همان کتاب}.

ماده ۲۲۵ (لوازم عرفی): متعارف بودن امری در عرف و عادت به طوری که عقد بدون تصریح  هم، منصرف به آن باشد به منزله‌ی ذکر در عقد است.
{ر.ک مواد۲۲۰, ۳۴۴ و ۳۵۶ ق.م}

مبحث دوم - در خسارات حاصله از عدم اجرای تعهدات
ماده ۲۲۶ (لزوم رعایت اجل تعهد): در مورد عدم ایفای تعهدات از طرف یکی از متعاملین، طرف  دیگر نمی‌تواند ادعای خسارت نماید مگر این که برای ایفای تعهد مدت معینی مقرر  شده و مدت مزبور منقضی شده باشد و اگر برای ایفای تعهد، مدتی مقرر نبوده، طرف،  وقتی می‌تواند ادعای خسارت نماید که اختیار موقع انجام با او بوده و ثابت نماید  که انجام تعهد را مطالبه کرده است.
۱-در تعهدی که موضوع آن مبلغی پول است تأخیر مدیون پس از مطالبه شرط ایجاد حق برای گرفتن خسارت است و گذشتن موعد کافی نیست (ماده۵۲۲ ق.آ.د.م) مگر اینکه قراردادی راجع‌به خسارت و تاریخ آن بسته شده باشد (ماده۵۲۲ همان قانون). در موردی هم که تاریخ پرداخت در قرارداد معین نشده است خسارت تأخیر از تاریخ قرارداد حساب می‌شود. {ر.ک ق.ع, ج۴, ش۷۶۳}.
۲-اگر زن بخواهد از بابت تأخیر در پرداخت مهری که عند‌المطالبه برعهده شوهر است خسارت بگیرد باید آن را مطالبه کند. {همان کتاب}.
۳-اثبات تأخیر در پرداخت اجاره‌بها یا اجرت‌المثل املاک برای صدور اجراییه بر تخلیه و وصول اجاره‌بها موکول به ابلاغ دفترخانه‌ی تنظیم کننده سند اجاره یا اظهارنامه به مستأجر در مورد اجاره‌های عقب افتاده است (بند۹ ماده۱۴ قانون روابط موجر و مستأجر مصوب۱۳۵۶).
۴-مقصود از قسمت اول ماده۲۲۶ این نیست که مسئولیت متعهد مشروط به تعیین مدت معین است. قانون‌گذار حکم موردی را بیان می‌کند که موعد انجام دادن تعهد در عقد معین شده است. {ر.ک ق.ع, ج۴, ش۷۶۹}.
۵-اگر برای ایفای تعهد مدتی معین نشود و اختیار موقع انجام دادن تعهد نیز با طلبکار نباشد, تعهد حال است و بی‌درنگ باید اجرا شود و متعهد نیز ضامن خسارات ناشی از تأخیر است (بند۳ ماده۴۹۰ و مواد۶۵۱و۷۰۴ ق.م).
۶-در موردی که موعد به سود طلبکار هم است، اجرای زودرس تعهد نیز نقض قرارداد است و موجب ضمان. {ق.ع, ج۴, ش۷۶۹}.
۷-طبع کار مورد تعهد و بنای طرفین نیز ممکن است مهلتی متعارف برای اجرای تعهد معین کند (ماده۳۴۴ ق.م) در این صورت پیش از پایان این مدت نمیتوان از متعهد بابت تأخیر خسارت گرفت.

ماده ۲۲۷ (مانع خارجی انجام تعهد): متخلف از انجام تعهد وقتی محکوم به تأدیه خسارت می‌شود که  نتواند ثابت نماید که عدم انجام، به واسطه‌ی علت خارجی بوده است که نمی‌توان  مربوط به او نمود.
۱-اگر تقصیر متعهد در ایجاد مانع مؤثر باشد حادثه را منسوب به او می‌کند و در این فرض علت خارجی نیست ولی هرگاه ثابت شود که تقصیر سهمی در آن ندارد و مانع چندان قوی است که هیچ مواظبتی آن را دفع نمی‌کند, حادثه خارجی است. {ق.ع, ج۴, ش۷۸۹ / ماده۳۸۶ ق.ت / ماده۱۲ ق.م.م}.
۲-در فرضی که تقصیر متعهد اثری در ایجاد مانع ندارد ولی تأخیر او سبب برخورد آفت خارجی با اجرای قرارداد شده است, علت خارجی نیست و مربوط به متعهد می‌شود. {همان کتاب}.
۳-آنچه در درون حوزه فعالیت و نظارت متعهد رخ می‌دهد مانند اعتصاب کارگران او و خارج شدن قطار راه‌آهن از ریل, به او ارتباط دارد مگر خلاف آن ثابت شود. برعکس آنچه ریشه‌ی خارجی و به ویژه طبیعی دارد مانند سیل, جنگ و تغییر قانونی به متعهد مربوط نیست مگر خلاف آن به گونه‌ای احراز شود. {همان کتاب, ش۷۸۹و۷۹۰ / ماده۲۲۹ ق.م}.
۴-بیماری متعهد به ویژه اگر روانی باشد حادثه خارجی است. {همان کتاب, ش۷۹۱}.
۵-ایجاد مانع از سوی طلبکار از لحاظ اجرای قرارداد مانع خارجی است. همچنین است موانع قانونی و دستورات قضایی و دولتی. {همان کتاب, ش۷۹۳و۷۹۴}.
۶-اگر وقوع حادثه ناگهانی نباشد و متعهد با پیش‌بینی آن به استقبال خطر برود مانع را نباید خارجی شمرد. {ر.ک بند۴ ماده۱۳۱۲ ق.م / مواد۳۴۷و۳۴۹ قانون مجازات اسلامی سابق / ق.ع, ج۴, ش۸۱۱}.
۷-ماده۲۲۷ قانون مدنی از قواعد مربوط به نظم عمومی نیست و متعهد میتواند در قرارداد اجرای قرارداد را تضمین کند و خطر حادثه خارجی را نیز به عهده گیرد. {همان کتاب, ش۷۶۹و۸۳۴ / مواد۶۴۲, ۵۵۸ و ۵۵۶ ق.م}.
۸-در صورتی که متعهد به طور متعارف در رفع مانع خارجی نکوشد حادثه به او مربوط می‌شود و آمیخته با تقصیر متعهد است. {ر.ک ماده۲۲۹ ق.م}.

ماده ۲۲۸ (خسارت تأخیر تأدیه دِین پولی): در صورتی که موضوع تعهد، تأدیه‌ی وجه نقدی باشد، حاکم  می‌تواند با رعایت ماده‌ی ۲۲۱ مدیون را به جبران خسارت حاصله از تأخیر در تأدیه  دین محکوم نماید.
۱-اصطلاح «وجه نقد» در این ماده اعم است از پول رایج در ایران یا پول خارجی (ارز) مانند دلار, پوند و فرآنک.
۲-گرفتن خسارت تأخیر تأدیه منوط به مطالبه رسمی طلب است (ماده۵۱۵ ق.آ.د.م). ولی هرگاه قرارداد ویژه‌ای برای جبران خسارت باشد تاریخ استحقاق طلبکار تابع آن است (ماده۵۲۲ همان قانون) مگر در مواردی که قانون حکم ویژه‌ای دارد مانند خسارت تأخیر تأدیه نسبت به برات, سفته و چک که از روز اعتراض محسوب می‌شود (ماده۳۰۴ ق.ت) یا معاملات مذکور در ماده۳۳ قانون ثبت و معاملات رهنی که از تاریخ انقضای مدت سند است (تبصره۴ ماده۳۴ ق.ث).
۳-خسارت تأخیر تأدیه محتاج به اثبات نیست و صرف تأخیر در پرداخت و تغییر فاحش قیمت سالانه برای مطالبه و حکم کافی است (ماده۵۲۲ ق.آ.د.م). اثبات اینکه طلبکار هیچ خسارتی از تأخیر ندیده است امکان دارد و بدهکار را از دادن خسارت معاف می‌کند.
۴-نرخ خسارت تأخیر تأدیه صدی ۱۲ در سال بود و قراردادی که مبلغی بیش از این نرخ را معین می‌نمود نافذ نبود و تنها در کاستن از آن تأثیر داشت (ماده۷۱۹ قانون آیین دادرسی مدنی سابق) لیکن در ماده۵۲۲ قانون آیین دادرسی مدنی فعلی موکول به احراز تغییر فاحش قیمت از زمان سررسید تا هنگام پرداخت است و معیار تمییز بانک مرکزی است.
۵-درباره مشروع بودن خسارت تأخیر تأدیه و ارتباط آن با رِبا اختلاف نظر وجود دارد و نظر شورای نگهبان مضطرب و انعتاف پذیر و به سختی مورد تردید است. {ق.ع, ج۴, ش۸۲۰و۸۲۱}.
۶-اگر سبب ورود خسارتی که مورد مطالبه قرار می‌گیرد تقصیری اضافه بر تأخیر تأدیه باشد مانند انتقال صوری املاک مدیون به دیگران, ماده۵۲۲ قانون آیین دادرسی مدنی مانع از مطالبه‌ی آن نیست. {ق.ع, ج۴, ش۸۲۲}.
۷-خسارت ناشی از عدم‌النفع قابل مطالبه نیست. {تبصره ماده۵۱۵ ق.آ.د.م - همان کتاب, ش۸۲۴} ولی خساراتی که به عنوان تضرر از توقیف در زندان و عدم استفاده از شغل و لطمات وارده بر شرافت مطالبه می‌شود, دعوای اصلی محسوب است مانند سایر دعاوی راجع‌به ضمانات قهری و خسارت بر خسارت یا ضرر ناشی از عدم‌النفع محسوب نمی‌شود تا قابل مطالبه نباشد.
۸-خسارت دادرسی و حق‌الوکاله و هزینه واخواست و کارشناس, ضررهای ناشی از اقامه دعوی قابل مطالبه است هرچند که خواسته اصلی نیز خسارت باشد. {ق.ع, ج۴, ش۸۲۴}.

ماده ۲۲۹ (قوه قاهره): اگر متعهد به واسطه‌ی حادثه‌ای که دفع آن خارج از حیطه‌ی  اقتدار اوست، نتواند از عهده‌ی تعهد خود بر آید، محکوم به تأدیه خسارت نخواهد  بود.
{ر.ک ماده۲۲۷ ق.م}
۱-مقاومت ناپذیری حادثه از شرایط قوه قاهره و معاف کننده است و ماده۲۲۹ را باید متمم حکم ماده۲۲۷ قانون مدنی دانست. {ق.ع, ج۴, ش۷۸۸}.
۲-مقاومت ناپذیری به طور نوعی در شرایط خاص موضوع در نظر گرفته می‌شود و تنها جنبه‌ی شخصی برای متعهد ندارد. {ر.ک مواد۳۸۶ ق.ت, ۱۲ ق.م.م / ق.ع, ج۴, ش۷۹۵}.
۳-برای احراز اینکه آیا حادثه خارج از حیته‌ی اقتدار متعهد است, باید توان انسانی متعارف و آگاه معیار قرار گیرد و لزومی ندارد که توانی برتر از عادی نیز نتواند بر حادثه چیره شود. {همان کتاب}.
۴-تلاش برای رفع مانع نیز در حدود متعارف ضروری است و لزومی ندارد تا مرز مشقت و فدای همه‌ی ارزش‌ها باشد. {همان کتاب}.

ماده ۲۳۰ (وجه‌التزام): اگر در ضمن معامله شرط شده باشد که در صورت تخلف، متخلف  مبلغی به عنوان خسارت تأدیه نماید، حاکم نمی‌تواند او را به بیشتر یا کمتر از  آنچه که ملزم شده است محکوم کند.
۱-نفوذ شرطی که به موجب آن متعهد باید علاوه بر جبران خسارت عدم انجام تعهد, مبلغی به عنوان وجه‌الالتزام بپردازد, به سختی مورد تردید است ولی مبلغ وجه‌التزام میتواند بیشتر از خسارت واقعی باشد. {ق.ع, ج۴, ش۸۳۵}.
۲-در صورتی که قرارداد مسئولیت متعهد متخلف را محدود به مبلغ معین کند, برخلاف وجه‌التزام باید ورود خسارت ثابت شود زیرا تنها حداکثر و سقف مسئولیت معین شده است. {ق.ع, ج۴, ش۸۳۷}.
۳-شرط عدم مسئولیت متعهد در صورت اجرا نشدن تعهد نافذ است مگر در مورد صدمه‌های بدنی و لطمه به حقوق مربوط به شرافت شخصی (ماده۱۱۸ قانون دریایی مصوب۱۳۴۳) و اضرار عمدی طرف مقابل. {ق.ع, ج۴, ش۸۴۱}.

مبحث سوم - در اثر عقود نسبت به اشخاص ثالث
ماده ۲۳۱ (اصل نسبی بودن قرارداد): معاملات و عقود فقط درباره‌ی طرفین متعاملین و قائم‌مقام  قانونی آن‌ها مؤثر است مگر در مورد ماده‌ی ۱۹۶.
{ر.ک ماده۱۹۶ ق.م}
۱-طرف عقد شخصی است که خود یا نماینده‌اش در انعقاد قرارداد دخالت داشته و عقد برای او بسته شده است خواه نمایندگی عهدی باشد یا قهری یا حکمی, و خواه عاقدان برای او عهد بسته باشند یا قانون عقد را برای او بداند. {ق.ع, ج۲, ش۶۱۲}.
۲-قائم‌مقام طرف عقد کسی است که به طور مستقیم یا به وسیله‌ی نماینده‌ی خود در تراضی شرکت نداشته ولی در نتیجه‌ی انتقال تمام یا بخشی از دارایی یکی از دو طرف به او, جانشین طرف قرارداد و بهره‌مند از اجرای آن شده است. {همان کتاب, ش۶۱۳}.
۳-وارثان شخص جُز در مواردی که تعهد به شخصیت او و رابطه ویژه‌اش با طرف دیگر قرارداد ارتباط دارد, قائم‌مقام عام مُوَرِّس هستند. {همان کتاب, ش۶۱۵}.
۴-بین هر وارث به میزان نسبتی است که از ترکه ارث می‌برد (ماده۲۴۸ ق.ا.ح) مشروط بر اینکه تمام ترکه را قبول کرده باشند. در صورت رد ترکه یا قبول مشروط آن, مسئولیت وارث در حدود میزانی است که از ترکه می‌برَد.
۵-درباره قراردادهای مربوط به حقوق عینی در مال تملیک شده مانند حق ارتفاق و انتفاع و اجاره, انتقال گیرنده قائم‌مقام خاص انتقال دهنده است. {همان کتاب, ش۶۱۸}. همچنین است نسبت به معاملاتی که پیش از انتقال واقع شده و موضوع آن تغییر حق و لوازم آن است مانند قراردادی که دِین را مؤجل می‌سازد.
۶-در موردی که یکی از دو طرف وضع حقوقی خود اعم از حقوق و تعهدات ناشی از آن را به دیگری انتقال می‌دهد, انتقال گیرنده قائم‌مقام اوست. {همان کتاب, ش۶۱۹}.
۷-عقد به عنوان پدیده‌ی اجتماعی دربرابر اشخاص ثالث قابل استناد است و اشخاص ثالث نیز میتوانند به آن استناد کنند و قابلیت استناد را با اثر مستقیم عقد درباره ایجاد تعهد نباید اشتباه کرد. {همان کتاب, ش۶۲۶ به بعد}.

فصل چهارم - در بیان شرایطی که در ضمن عقد می‌شود
  مبحث اول - در اقسام شرط
ماده ۲۳۲ (شروط باطل): شروط مفصله ذیل باطل است ولی مفسد عقد نیست:
۱)شرطی که انجام آن غیر مقدور باشد.
۲)شرطی که در آن نفع و فایده نباشد.
۳) شرطی که نامشروع باشد.
۱-در تعهد به وسیله (مبادی تولیدی) ضرورتی ندارد که به دست آوردن نتیجه در توان متعهد باشد. کافی است که امکان دست‌یابی به آن در دید عرف وجود داشته باشد مانند تعهد به ثمر رساندن زراعت و درمان بیمار. {ر.ک ق.ع, ج۳, ش۵۶۸}.
۲-بطلان شرط غیرمقدور ناظر به موردی است که ناتوانی تسلیم ناشی از وضع مال یا طبیعت کار مورد تعهد باشد مانند فروش حیوان فراری, نه بیماری و ورشکستگی متعهد. {همان کتاب}.
۳-شرط فعل در صورتی باطل است که اجرای آن در توان هیچکس نباشد (ماده۲۳۸ ق.م).
۴-شرط نامشروع اعم است از اینکه مخالف قانون باشد یا اخلاق و نظم عمومی. {همان کتاب, ش۵۷۰}.
۵-بطلان شرط اگر مستند به فعل مشروطٌ‌لَه نباشد و با جهل به فساد شرط موضوع تراضی قرار گیرد به مشروطٌ‌لَه حق فسخ می‌دهد (ماده۲۴۰ ق.م}.
۶-شرط مجهول باطل است هرچند به دو عوض سرایت نکند. {ماده۲۳۳ / همان کتاب, ش۵۶۷}.

ماده ۲۳۳ (شروط مفسد): شروط مفصله ذیل باطل و موجب بطلان عقد است:
۱- شرط خلاف مقتضای عقد
۲- شرط مجهولی که جهل به آن موجب جهل به عوضین شود.
۱-مقتضای عقد موضوع اصلی و اثری است که اگر از عقد گرفته شود جوهر و مفاد آنچه مورد تراضی است از بین برود مانند انتقال مالکیت در عقد بیع و مبادله‌ی منفعت و عوض در اجاره. {ر.ک ق.ع, ج۳, ش۵۷۱}.
۲-مخالفت با مقتضای عقد ممکن است ناظر به تعارض شرط با احکامی باشد که قانون‌گذار از اسباب و لوازم تحقق مفاد عقد قرار داده است مانند اینکه شرط شود مال وقف به تصرف موقوف‌علیهم داده نشود. {همان کتاب, ش۵۷۲}.
۳-هرگاه از جمع شرط و عقد اصلی چنین برآید که دو طرف مقتضای عقد مشروع دیگری را خواسته‌اند, آنچه واقع شده نافذ و تابع مفاد قصد واقعی در این مجموعه است. {همان کتاب, ش۵۷۷}.
۴-در اینکه آیا اسقاط شرط باطل و مبطل از فساد عقد جلوگیری می‌کند یا در نفوذ عقد اثر ندارد اختلاف است و نفوذ عقد ترجیح دارد. {ماده۲۴۴ ق.م / همان کتاب, ش۵۷۹}.
۵-در بیمه عمر یا صلحی که برای پایان دادن به دعاوی فرضی و احتمالی انجام می‌شود, شرطی که سبب مبهم ماندن موضوع عقد است آن را باطل نمی‌کند مگر اینکه اجرای تعهد ممکن نباشد. {همان کتاب, ش۵۷۵}.
۶-شرطی که ضمن انتقال ملکی به صغیر (نوه انتقال دهنده) ولی قهری او را تا رسیدن مولی‌علیه به سن کِبَر از معامله منع کرده خلاف مقتضای عقد بیع نیست و اجرای آن بر ولی لازم است. {ر.ک هیئت عمومی دیوان عالی کشور, رأی شماره ۴۷-۲ پرونده۴۳۳۳-۴, دکتر عبدالحسین علی آبادی, موازین قضایی, ج۴, ص۱۶۱}.

ماده ۲۳۴ (اقسام شرط): شرط بر سه قسم است:
۱) شرط صفت
۲) شرط نتیجه
۳) شرط فعل اثباتاً یا نفی
شرط صفت عبارت است از شرط راجعه به کیفیت یا کمیت مورد  معامله.
شرط نتیجه آن است که تحقق امری در خارج، شرط شود.
شرط فعل آن است که اقدام یا عدم اقدام به فعلی بر یکی از  متعاملین یا بر شخص خارجی شرط شود.
۱-در موردی که شرط صفت راجع‌به مورد معامله است, شرط مقدار جنبه‌ی وصفی دارد مانند طلای ۱۸ایار و شرط مساحت در ملکی که با بهای مقطوع فروخته می‌شود و نماینده و معیار ارزش نیست (ماده۳۵۵ ق.م) و به همین جهت هم تخلف از آن تنها به مشروط‌لَه حق فسخ می‌دهد و نمیتواند از ثمن بکاهد. {ق.ع, ج۳, ش۵۵۹}.
۲-شرط نتیجه ناظر به موردی است که موضوع آن به قصد انشاء ایجاد شود و نیاز به کار مادی و خارجی نداشته باشد ولی کار مادی میتواند وسیله‌ی تمام کننده‌ی قصد باشد مانند قبض در بیع صرف. {همان کتاب, ش۵۶۰}.
۳-امری که تحقق آن در خارج شرط می‌شود, ممکن است خود عمل حقوقی باشد نه نتیجه‌ی آن. مانند اینکه در شروط بیع مالی بیاید: "فروشنده بدین وسیله به خریدار وکالت می‌دهد..." {همان کتاب}.
۴-شرط فعل ممکن است ناظر به اقدام شخص ثالث باشد (تعهد به فعل ثالث) ولی او را ملتزم نمی‌کند. در صورتی که ثالث اقدام مطلوب را بجا نیاورد, مشروط‌علیه باید خسارت بپردازد. {همان کتاب, ش۵۶۴}.

مبحث دوم - در احکام شرط
ماده ۲۳۵ (تخلف از شرط صفت): هر گاه شرطی که در ضمن عقد شده است، شرط صفت باشد و معلوم  شود آن صفت موجود نیست کسی که شرط به نفع او شده است خیار فسخ خواهد داشت.
{ر.ک ماده۳۵۵ ق.م}
۱-حکم ماده۲۳۵ قانون مدنی در مورد خیار فسخ, ناظر به فرضی است که موضوع معامله عین معین باشد. {ق.ع, ج۳, ش۵۵۸و۵۸۱}.
۲-شرط مقدار در صورتی مشمول ماده۲۳۵ است که وصف مورد معامله باشد نه معیار اندازه ارزش آن و میزان تعهد (ماده۳۸۴ ق.م). {همان کتاب, ش۵۵۹و۵۸۲}.
۳-هرگاه وصف مورد شرط علت غایی و اساسی معامله باشد, مانند وصف قدمت در فروش عتیقه, تخلف از وصف موجب بطلان عقد است. {همان کتاب, ش۵۸۱}.
۴-اگر موضوع معامله در زمان تسلیم یا پیش از فسخ, خود به خود یا در اثر اقدام طرف قرارداد وصف مشروط را بیابد, حق فسخ از بین می‌رود (ماده۴۷۸ ق.م). {همان کتاب}.

ماده ۲۳۶ (شرط نتیجه): شرط نتیجه، در صورتی که حصول آن نتیجه، موقوف به سبب خاصی  نباشد آن نتیجه به نفس اشتراط، حاصل می‌شود.
۱-انتقال ملک ثبت شده (ماده۲۲ ق.ث) و طلاق را نمیتوان به صورت شرط نتیجه ضمن عقد آورد. {ق.ع, ج۳, ش۵۶۰}.
۲-نتیجه‌ی مورد نظر ممکن است وقوع یا انحلال قرارداد دیگری باشد مانند وکالت دادن یا عزل وکیل. {همان کتاب}.
۳-اقرار به صورت شرط نتیجه در نمی‌آید و مستقل از عقد است. {همان کتاب}.

ماده ۲۳۷ (شرط فعل): هرگاه شرط در ضمن عقد، شرط فعل باشد اثباتاً یا نفیاً، کسی  که ملتزم به انجام شرط شده است باید آن را به جا بیاورد و در صورت تخلف، طرف  معامله می‌تواند به حاکم رجوع نموده تقاضای اجبار به وفای شرط بنماید.
۱-در موردی که اجرای مفاد شرط تنها جنبه‌ی مالی دارد مانند انتقال و تسلیم مال و ساختن بنا و دادن پول, اجبار مستقیم متعهد امکان دارد ولی در فرضی که مربوط به شخصیت ملتزم می‌شود, مانند نقاشی, خوش‌نویسی و تمکین, اجبار مستقیم به وفای شرط ممکن نیست و تنها راه آن استفاده از جریمه‌ی اجبار است. {ق.ع, ج۳, ش۵۸۶}.
۲-درباره شرطی که ولی قهری را از انجام هرگونه معامله تا رسیدن مولی‌علیه به سن ۱۸سال ممنوع ساخته است, اکثریت هیئت عمومی دیوان عالی کشور موضوع را مشمول ماده۲۳۷ قانون مدنی دانسته و معامله با حق استرداد ولی قهری را که برخلاف شرط انجام شده باطل تلقی نکرده است. {هیئت عمومی دیوان عالی کشور, ش۳۷/۲ (پرونده ۴۳۳۳/۴)} و اقلیت به همراه دادستان کل کشور به استناد ماده۱۰ قانون مدنی و مدلول ماده۲۳۷, ولی قهری را مکلف به رعایت شرط و ممنوع از انجام دادنمعامله‌ی شرطی دانسته و معامله را باطل دانسته است. {ر.ک دکتر عبدالحسین علی‌آبادی, موازین قضایی, ج۴, ص۱۴۹ به بعد}. به نظر می‌رسد که بر مبنای مفاد سند و مقصود دو طرف که حفظ مال برای انتقال گیرنده تا زمان رشد اوست, حق با اقلیت باشد زیرا مفاد شرط درواقع سلب حق انتفاع به غیر از صغیر, تا زمان رشد اوست.

ماده ۲۳۸ (انجام دادن فعل به خرج ملتزم): هر گاه فعلی در ضمن عقد شرط شود و اجبار ملتزم به انجام‌آن  غیرمقدور ولی انجام آن به وسیله شخص دیگری مقدور باشد، حاکم می‌تواند به خرج  ملتزم موجبات انجام آن فعل را فراهم کند.
{ر.ک ماده۴۷ قانون اجرای احکام مدنی۱۳۵۶ و ماده۲۴۲ ق.م}

ماده ۲۳۹ (فسخ معامله مشروط): هر گاه اجبار مشروط‌علیه برای انجام فعل مشروط ممکن نباشد  و فعل مشروط هم از جمله اعمالی نباشد که دیگری بتواند از جانب او واقع سازد طرف  مقابل حق فسخ معامله را خواهد داشت.
{ر.ک ماده۳۷۹ ق.م}
۱-در ماده۴۹۶ قانون مدنی به صِرف تخلف از شرایطی که بین موجر و مستأجر مقرر است, برای طرف مقابل حق فسخ ایجاد می‌شود. {ق.ع, ج۳, ش۵۸۷و۶۰۸}.
۲-در مورد تأخیر تأدیه ثمن نیز اگر مبیع تسلیم نشده باشد, فروشنده حق فسخ پیدا می‌کند. {ماده۳۹۵ ق.م}.  همچنین، {ر.ک ماده۴۰۲ ق.م در خیار تأخیر ثمن}.
۳-در مورد فروش مال از روی نمونه ماده۳۵۴ قانون مدنی مقرر می‌دارد: "...در این صورت باید تمام مبیع مطابق نمونه تسلیم شود والا مشتری خیار فسخ خواهد داشت." و نویسندگان حقوقی آن را ناظر به مبیع عین معین می‌دانند. {ر.ک ق.ع, ج۳, ش۶۰۸}.
۴-در فرضی که شرط شده است مشتری برای تأدیه ثمن ضامن یا رهن بدهد یا بایع برای درک مبیع ضامن بدهد, تخلف از شرط موجب خیار فسخ است. {ر.ک ماده۳۷۹ ق.م}.

ماده ۲۴۰ (شرط ممتنع): اگر بعد از عقد، انجام شرط، ممتنع شود یا معلوم شود که  حین‌العقد ممتنع بوده است کسی که شرط بر نفع او شده است اختیار فسخ معامله را  خواهد داشت مگر اینکه امتناع، مستند به فعل مشروط‌له باشد.
۱-اختیار فسخ ناظر به موردی است که مشروط‌لَه از امتناع شرط آگاه نباشد. {ق.ع, ج۳, ش۵۷۸}.
۲-مفاد ماده۲۴۰ قانون مدنی در مورد شرط غیرمقدور و نامشروع نیز اجرا می‌شود ولی درباره حذف و امتناع شرط لغو و بی‌فایده خیار فسخ ایجاد نمی‌شود و التزام به عقد ترجیح دارد. {همان کتاب}.
۳-اگر دو طرف عقد در زمان تراضی از عدم امکان اجرای شرط آگاه باشند, شرط باطل است. {همان کتاب, ش۵۹۰}.

ماده ۲۴۱ (شرط دادن راهن یا ضامن): ممکن است در معامله، شرط شود که یکی از متعاملین برای آنچه  که به واسطه معامله، مشغول‌الذمه می‌شود رهن یا ضامن بدهد.

ماده ۲۴۲ (تلف و عیب مالی که باید رهن داده شود): هر گاه در عقد، شرط شده باشد که مشروط‌علیه مال معین را  رهن دهد و آن مال تلف یا معیوب شود مشروط‌له اختیار فسخ معامله را خواهد داشت  نه حق مطالبه‌ی عوض رهن یا ارش عیب و اگر بعد از آن که مال را مشروط‌له به رهن  گرفت آن مال تلف یا معیوب شود دیگر اختیار فسخ ندارد.

ماده ۲۴۳ (عدم انجام شرط دادن ضامن): هر گاه در عقد، شرط شده باشد که ضامنی داده شود و این شرط  انجام نگیرد مشروط‌له حق فسخ معامله را خواهد داشت.
-خودداری مدیون از رهن دادن ملکی که در مالکیت و تصرف اوست, به مشروطٌ‌لَه حق فسخ نمی‌دهد زیرا دادگاه میتواند متعهد را الزام و به نمایندگی از او سند رهن را امضاء کند (مواد۲۳۷الی۲۳۹ ق.م). {ر.ک ق.ع, ج۳, ش۵۸۸}.

ماده ۲۴۴ (انصراف از عمل به شرط): طرف معامله که شرط به نفع او شده می‌تواند از عمل به آن  شرط صرف نظر کند در این صورت مثل آن است که این شرط درمعامله قید نشده باشد  لیکن شرط نتیجه قابل اسقاط نیست.
۱-اگر شرط باطل ساقط شود دیگر از بابت حذف آن از عقد خیار فسخ بوجود نمی‌آید به ویژه که این اقدام به منزله اسقاط حق فسخ نیز می‌باشد. {ق.ع, ج۳, ش۵۷۹}.
۲-در موردی که شرط مبطل عقد ساقط می‌شود, در بقا و زوال عقد اختلاف است و بطلان عقد ترجیح دارد مگر اینکه دو طرف به حذف شرط و بقای عقد تراضی کنند. همچنین است در موردی که شرط ضمن اصلاحیه به عقد ضمیمه شده و پس از آن ساقط شده است. {همان کتاب}.
۳-درباره اثر اسقاط شرطی که به سود ثالث شده است اختلاف است و مواد۲۵و۲۶ قانون بیمه۱۳۱۶ به بیمه‌گذار حق داده است که ذی‌نفع در سند بیمه عمر را تغییر دهد یا بیمه‌نامه را به دیگری منتقل کند. {همان کتاب, ش۵۹۱}.
۴-حق فسخ ناشی از بطلان شرط نتیجه قابل اسقاط است. {همان کتاب, ش۵۹۵ / ماده۲۴۵ ق.م}.

ماده ۲۴۵ (اسقاط حق ناشی از شرط): اسقاط حق حاصل از شرط، ممکن است به لفظ باشد یا به فعل  یعنی عملی که دلالت بر اسقاط شرط نماید.
-اگر تأخیر در پرداخت هریک از اقساط ثمن به فروشنده حق فسخ بدهد, وصول قسط تأخیر شده بدون حفظ حق فسخ یا توضیح دیگر ممکن است اماره بر سقوط حق فسخ در آن باره تلقی شود.

ماده ۲۴۶ (اثر اقاله و فسخ عقد در شرط): در صورتی که معامله به واسطه‌ی اقاله یا فسخ به هم بخورد  شرطی که در ضمن آن شده است باطل می‌شود و اگر کسی که ملزم به انجام آن شرط بوده  است عمل به شرط کرده باشد می‌تواند عوض او را از مشروط‌له بگیرد.
۱-اگر ثابت شود که معامله‌ی اصلی باطل بوده است شرط ضمن آن نیز بی‌اثر می‌شود هرچند که به خودی خود تمام شرایط صحت معامله را نیز دارا باشد. {ق.ع, ج۳, ش۵۵۴}.
۲-اجرای بخش اخیر ماده۲۴۶ قانون مدنی در فرضی که عقد اصلی مستمر است و پس از اجرای بخشی از آن منحل می‌شود مانند اجاره, دشوار است. {ر.ک همان کتاب, ش۵۵۴}.

فصل پنجم - در معاملاتی که موضوع آن مال غیر است یا معاملات فضولی
ماده ۲۴۷ (معامله فضولی): معامله به مال غیر، جز به عنوان ولایت یا وصایت یا وکالت،  نافذ نیست ولو این که صاحب مال باطناً راضی باشد ولی اگر مالک یا قائم‌مقام او  پس از وقوع معامله آن را اجازه نمود در این صورت معامله، صحیح و نافذ می‌شود.
{ر.ک مواد۳۰۴و۶۷۴ ق.م}
۱-رضای باطنی و سکوت مالک برای نفوذ معامله کافی نیست (ماده۲۴۹ ق.م) رضای مالک باید به وسیله‌ای هرچند ضمنی اعلام شود (ماده۲۴۸).
۲-ماده۲۴۷ قانون مدنی از قواعد عمومی معاملات است و در هر مورد که نیابت امکان داشته باشد رعایت می‌شود مگر اینکه قانون حکم خاصی داشته باشد. {ق.ع, ج۲, ش۳۴۸ / ر.ک مواد۳۰۴, ۵۸۱, ۶۷۴ و ۱۰۷۳ ق.م}.
۳-امکان تنفیذ معامله به مال غیر اعم است از اینکه عین یا منفعت متعلق به دیگری مورد معامله قرار گیرد یا کلی بر ذمه‌ای که ازآن اوست. {ق.ع, ج۲, ش۳۵۰}.

ماده ۲۴۸ (اجازه مالک): اجازه‌ی مالک نسبت به معامله فضولی حاصل می‌شود به لفظ یا  فعلی که دلالت بر امضای عقد نماید.

ماده ۲۴۹ (سکوت مالک): سکوت مالک ولو با حضور در مجلس عقد، اجازه محسوب نمی‌شود.
-ماده۲۴۹ حکم سکوت محض است: هرگاه سکوت همراه با قرینه و اوضاع و احوالی شود که بر اراده مالک دلالت کند, ممکن است اجازه ضمنی یا فعلی بشمار آید. {ق.ع, ج۲, ش۳۵۹}.

ماده ۲۵۰ (اجازه مسبوق به رد): اجازه در صورتی مؤثر است که مسبوق به رد نباشد والا اثری  ندارد.

ماده ۲۵۱ (رد معامله فضولی): رد معامله‌ی فضولی حاصل می‌شود به هر لفظ یا فعلی که دلالت  بر عدم رضای به آن نماید.
۱-تصرف ناقل یا متلف مورد معامله از سوی مالک صلاحیت او و موضوع اجازه را از بین می‌برد لیکن در صورتی رد فعلی است که با ملاحظه عقد فضولی آن را بفروشد و دلالت عرفی بر رد کند وگرنه خریدار میتواند به عنوان قائم‌مقام او و مالک جدید عقد فضولی را اجازه دهد و نباید اجازه او را مسبوق به رد پنداشت. با وجود این بعضی تصرف ناقل یا متلف را به دلیل منافات داشتن با عقد فضولی درهرحال رد آن عقد می‌شمارند. {ق.ع, ج۲, ش۳۷۰}.
۲-در مورد تصرفاتی که باعث خروج مورد معامله از ملکیت نمی‌شود مانند اجاره دادن یا به رهن گذار‌دن, اختلاف شده است که آیا با اجازه معامله فضولی منافات دارد یا میتوان بین آن دو را جمع کرد. {همان کتاب}.
۳-عرضه کردن برای فروش و به رهن دادن مورد معامله اگر با آگاهی و توجه به آن صورت پذیرد رد فعلی است. {همان کتاب}.

ماده ۲۵۲ (تأخیر در اجازه یا رد): لازم نیست اجازه یا رد فوری باشد. اگر تأخیر موجب تضرر طرف  اصیل باشد مشارالیه می تواند معامله را به هم بزند.
-از مفهوم مخالف ماده۲۵۲ چنین بر می‌آید که اگر تأخیر در اجازه نشود یا ضرری از آن به بار نیاید اصیل نمیتواند معامله را برهم زند. حکم نخستین و طبیعی این است که اصیل باید به پیمان خود وفادار بماند. {ق.ع, ج۲, ش۳۶۰و۳۷۵}.

ماده ۲۵۳ (فوت مالک قبل از اجازه یا رد): در معامله‌ی فضولی اگر مالک قبل از اجازه یا رد فوت نماید  اجازه یا رد، با وارث است.
۱-اجازه و رد وارثان مالک از توابع حق مالکیتی است که وارثان به قائم‌مقامی مالک پیدا می‌کنند پس وارث به عنوان مالک معامله را تنفیذ و یا رد می‌کند نه قائم‌مقام مورّث. درنتیجه وارثی که مالک مورد معامله نمی‌شود (مانند زوجه در زمین زراعتی), حق اجازه و رد ندارد. {ق.ع, ج۲, ش۳۶۱}.
۲-ماده۲۵۳ قانون مدنی اختصاص به عقد تملیکی ندارد و در معامله عهدی فضولی نیز اجرا می‌شود. {همان کتاب} و برای دیدن نظر مخالف که عقد را باطل می‌داند {ر.ک دکتر سیدحسن امامی, ج۱, ص۳۰۳}.
۳-فوت اصیل مانع از اجازه نیست و عقد را منحل نمی‌سازد زیرا از نظر منطقی هیچ تفاوتی بین دو طرف واقعه عقد وجود ندارد. {ق.ع, ج۲, ش۳۷۳}.

ماده ۲۵۴ (اثر انتقال مال به فضول): هر گاه کسی نسبت به مال غیر معامله نماید و بعد آن مال، به  نحوی از انحا به معامله‌کننده‌ی فضولی منتقل شود، صرف تملک موجب نفوذ معامله‌ی  سابقه نخواهد بود.
۱-از مفاد ماده۲۵۴و۲۵۵ قانون مدنی چنین بر می‌آید که رضای مالک در صورتی مؤثر است که به عنوان مالک و به قصد اجازه معامله فضولی و اعطای نیابت باشد. {ق.ع, ج۲, ش۳۵۹}.
۲-هرگاه مانعی که برای نفوذ تصرفات مالک در زمان معامله وجود داشته است مانند حق مرتهن بر مورد معامله از بین برود, دیگر نفوذ معامله نیازی به اجازه ندارد. {ق.ع, ج۲, ش۳۵۹}.

ماده ۲۵۵ (کشف مالکیت یا سِمَت فضول): هر گاه کسی نسبت به مالی، معامله به عنوان فضولی نماید و  بعد معلوم شود که آن مال، ملک معامله‌کننده بوده است یا ملک کسی بوده است که  معامله‌کننده می‌توانسته است از قِبل او ولایتاً یا وکالتاً معامله نماید در  این صورت نفوذ و صحت معامله موکول به اجازه‌ی معامل است والا معامله باطل خواهد  بود.
-درباره فروض گوناگون موضوع و نقد قانون مدنی, {ر.ک ق.ع, ج۲, ش۳۵۹}.

ماده ۲۵۶ (معامله با مال خود یا غیر): هر گاه کسی مال خود و مال غیر را به یک عقدی منتقل کند یا  انتقال مالی را برای خود و دیگری قبول کند معامله نسبت به خود او نافذ و نسبت  به غیر، فضولی است.
-در فرضی که تعدد مال وجود ندارد و ثمن نیز به تناسب مقدار مبیع مشخص نشده و تجزیه‌ناپذیر است, مانند فروش یک کتاب, اجازه فروش آن به بهایی که مالک معین می‌کند یا نیم بها, با مفاد عقد انطباق ندارد و خود ایجاب تازه‌ای است که باید مورد قبول قرار گیرد. {ق.ع, ج۲, ش۳۶۸}.

ماده ۲۵۷ (اجازه در صورت تعدد معامله فضولی): اگر عین مالی که موضوع معامله‌ی فضولی بوده است قبل از این  که مالک، معامله‌ی فضولی را اجازه یا رد کند مورد معامله دیگر نیز واقع شود  مالک می‌تواند هر یک از معاملات را که بخواهد اجازه کند. در این صورت هر یک را  اجازه کرد، معاملات بعد از آن نافذ و سابق بر آن باطل خواهد بود.
-هرگاه مالک معامله‌ی به عوضی را که درنتیجه‌ی فروش فضولی مال او بدست آمده است اجازه کند, این اجازه به معنی تنفیذ ضمنی معامله‌های پیشین است. {ق.ع, ج۲, ش۳۶۷}.

ماده ۲۵۸ (منافع مورد معامله /اثر اجازه از روز عقد): نسبت به منافع مالی که مورد معامله‌ی فضولی بوده است و  همچنین نسبت به منافع حاصله از عوض آن، اجازه یا رد از روز عقد مؤثر خواهد بود.

ماده ۲۵۹ (ضمان متصرف): هر گاه معامل فضولی، مالی را که موضوع معامله بوده است به  تصرف متعامل داده باشد و مالک، آن معامله را اجازه نکند، متصرف، ضامن عین و  منافع است.
{ر.ک ماده۲۶۱ و ۳۲۰ ق.م در مورد غصب}
-متصرف نه‌تنها باید بدل آنچه را که استیفا کرده است بدهد, ضامن منافع تَفیط شده در زمان خود و غاصبان بعدی نیز هست (ماده۳۲۰ ق.م). {ر.ک ق.ع, ج۲, ش۳۷۲}.

ماده ۲۶۰ (اجازه قبض عوض): در صورتی که معامل فضولی، عوض مالی را که موضوع معامله  بوده است گرفته و در نزد خود داشته باشد و مالک با اجازه معامله، قبض عوض را  نیز اجازه کند دیگر حق رجوع به طرف دیگر نخواهد داشت.

ماده ۲۶۱ (ضمان خریدار متصرف): در صورتی که مبیع فضولی به تصرف مشتری داده شود هر گاه  مالک، معامله را اجازه نکرد مشتری نسبت به اصل مال و منافع مدتی که در تصرف او  بوده ضامن است اگر چه منافع را استیفا نکرده باشد و همچنین است نسبت به هر عیبی  که در مدت تصرف مشتری، حادث شده باشد.
-ماده۳۲۰ قانون مدنی غاصب را به اندازه منافع زمان تصرف خود و مابعد خود ضامن می‌داند و جمع آن با ماده۲۶۱ قانون مدنی که خریدار یا غاصب را ضامن منافع زمان تصرف می‌داند بدین گونه است که گفته شود ماده۲۶۱ به فرضی نظر دارد که مبیع هنوز در تصرف مشتری است و غاصبی پس از او وجود ندارد یا بدین اعتبار است که سرانجام هر غاصب تنها عهده‌دار منافع زمان تصرف خود می‌شود (بخش اخیر ماده۲۶۱ ق.م).

ماده ۲۶۲ (استرداد ثمن): در مورد ماده‌ی قبل، مشتری حق دارد که برای استرداد ثمن،  عیناً یا مثلاً یا قیمتاً به بایع فضولی رجوع کند.

ماده ۲۶۳ (رجوع خریدار جاهل به بایع فضولی): هر گاه مالک، معامله را اجازه نکند و مشتری هم بر فضولی  بودن آن جاهل باشد حق دارد که برای ثمن و کلیه‌ی غرامات به بایع فضولی رجوع کند  و در صورت عالم بودن، فقط حق رجوع برای ثمن را خواهد داشت.

فصل ششم - در سقوط  تعهدات
ماده۲۶۴ (اسباب سقوط تعهدات): تعهدات به یکی از طرق ذیل ساقط می‌شود:
۱- به وسیله‌ی وفای به عهد
۲- به وسیله‌ی اقاله
۳- به وسیله‌ی ابراء
۴- به وسیله‌ی تبدیل تعهد
۵- به وسیله‌ی تهاتر
۶- به وسیله‌ی مالکیت مافی‌الذمه

  مبحث اول - در وفای به عهد
ماده ۲۶۵ (ظهور عدم تبرع پرداخت و دلالت آن بر وجود دِین): هر کس مالی به دیگری بدهد ظاهر، در عدم تبرع است بنابراین  اگر کسی چیزی به دیگری بدهد بدون این که مقروض آن چیز باشد می‌تواند استرداد  کند.
۱-در اینکه آیا دادن چیزی به دیگری اماره وجود دِین به اوست و پرداخت کننده باید دلیل برائت ذمه بدهد تا بتواند آن را استرداد کند یا اصل برائت است و مدعی اشتغال ذمه باید دلیل بیاورد وگرنه محکوم به رد چیزی است که گرفته، اختلاف است و به نظر می‌رسد که رویه قضایی متمایل بر این است که پرداخت کننده و مدعی استرداد موظف به آوردن دلیل برای اثبات عنوانی است که بازپس گرفتن مال را توجیه کند. {ق.ع, ج۴, ش۷۲۲ و (۱۸) / دیوان عالی کشور, رأی اصراری شماره ۱۹۹۵, ۱۳۴۱/۰۷/۰۳}.
۲-ماده۲۶۵ قانون مدنی حاوی اماره قانونی تبرعی نبودن دادن مال به دیگری است که در نخستین بخش ماده آمده است و دادن مال را ظاهر در عدم تبرع می‌داند. بنابراین مدعی هبه و صلح بلاعوض برای توجیه عدم امکان استرداد باید خلاف آن را اثبات کند.
۳-حکم به استرداد وجه چک علیه گیرنده‌ی آن در صورتی صحیح است که استحقاق صادر کننده در استرداد وجه چک بر دادگاه ثابت گردد و استناد بر اصل برائت و همچنین استناد به ماده۲۶۵ قانون مدنی برای اثبات این امر کافی نیست. {دیوان عالی کشور, ه.ش ۱۳۲۶, ۱۳۲۸/۰۷/۲۰, شعبه۳ (متین, مجموعه رویه قضایی حقوقی, ص۱۳۴)}.

ماده ۲۶۶ (تعهد طبیعی): در مورد تعهداتی که برای متعهدله، قانوناً حق مطالبه  نمی‌باشد اگر متعهد به میل خود آن را ایفا نماید دعوی استرداد او مسموع نخواهد  بود.
۱-دِینی که به دلیل شمول مرور زمان قابل مطالبه نیست، اگر به اراده بدهکار پرداخته شود قابل استرداد نیست هرچند پرداخت درنتیجه اشتباه نسبت به امکان مطالبه آن باشد. {ماده۷۳۵ ق.آ.د.م سابق}.
۲-تعهدهای طبیعی را باید به دو گروه عمده تقسیم کرد: ۱)تعهدهای ناقص که قانون حق اقامه دعوی را از طلبکار گرفته است مانند دِینی که مشمول مرور زمان شده و اصل تعهد به جای مانده و آثار ویژه‌ی خود را دارد. ۲)تعهدهای اقیم مانده یا رو به کمال که به حکم طبیعت خود می‌بایست چهره‌ی کامل مدنی بیابد و مانع مربوط به نظم حقوقی از ثمر نشستن آنها جلوگیری کرده است مانند دِین ناشی از بطلان قراردادی که به دلیل نقص در تشریفات اقیم مانده و اجرای آن در چهره‌ی تکلیف وجدانی بر دوش متعهد سنگینی می‌کند. {در این زمینه، ر.ک نظریه عمومی تعهدات, ش۳۴۲}.
۳-قلمرو حقوق طبیعی را نمیتوان محدود به چند مورد خاص کرد. هرجا که شخص دِینی اخلاقی را احساس می‌کند و جامعه نیز آن را شایسته حمایت و در زمره واجبات وجدانی می‌بیند، پرداخت آن را باید ادای دِین شمرد نه بخشش. مانند تکلیف به انفاق خواهر درمانده، نگاهداری از فرزند طبیعی، احترام به قول و پیمان و... {همان کتاب}.
۴-برای اینکه پرداخت بتواند تعهد رو به کمال را صورت خارجی بخشد، باید به میل انجام شود. پرداخت ناشی از اکراه و آنچه در نتیجه‌ی اشتباه یا حیته طرف ایفاء می‌شود در تحقق دِین مؤثر نیست. {مواد۳۰۱و۳۰۲ ق.م / ق.ع, ج۲, ش۷۲۱}.
۵-ماده۲۶۶ قانون مدنی منصرف از تعهد نامشروع است. اگر مبنای تعهدی که ایفاء شده قمار و گروبندی باشد، پرداخت اثری در نفوذ آن ندارد و پولی که پرداخته شده قابل استرداد است و سفته یا چکی که از این بابت داده شده اعتبار ندارد. {ر.ک دیوان کشور, حکم شماره۲۵۹۷, ۱۳۱۸/۱۰/۱۹ (عبده, جلد۲, ص۷۳)}.
۶-در صورتی که التزام به پرداخت دِین طبیعی صریح باشد یا از استمرار، به تأدیه آن استنباط شود، دِین طبیعی چهره‌ی حقوقی می‌یابد. پس اگر برادری که به استمرار نفقه خواهر خود را می‌پرداخته و در اثر تقصیر دیگری کشته شود، خواهر میتواند خسارت حق از دست رفته‌ی خود را از مقصر بگیرد. {همان کتاب, ش۳۵۹}.
۷-دادن صدقه از مصداقهای ماده۲۶۶ قانون مدنی و ادای تکلیف وجدانی است نه بخشش و به همین دلیل قابل رجوع نیست (ماده۸۰۷ ق.م). {ر.ک همان کتاب, ش۳۴۶}.

ماده ۲۶۷ (ایفای دِین از جانب غیر‌مدیون): ایفای دِین از جانب غیر مدیون هم جایز است اگر چه از طرف  مدیون اجازه نداشته باشد ولیکن کسی که دِین دیگری را ادا می‌کند اگر با اذن باشد  حق مراجعه به او دارد والا حق رجوع ندارد.
۱-در موردی که طلبکار تعهد را به دیگری انتقال می‌دهد و دربرابر آن مالی می‌گیرد، آنچه پرداخته شده دِین انتقال گیرنده بوده است نه مدیون اصلی. بنابراین بعد از انجام معامله انتقال گیرنده میتواند به عنوان قائم‌مقام طلبکار به مدیون رجوع کند. {ق.ع, ج۴, ش۶۹۴}.
۲-اگر پرداخت کننده قصد تبرع داشته باشد حق رجوع به مدیون را ندارد هرچند که پرداخت به اذن او باشد (ماده۷۲۰ ق.م). ماده۲۶۷ ناظر به موردی است که دِین دیگری به تبرع پرداخته نشده. تبرع نیز برخلاف ظاهر (اصل) است و نیاز به اثبات دارد (ماده۲۶۵ ق.م).
۳-در مواردی که پرداخت کننده به اذن مدیون ضامن او می‌شود، یا حواله‌ای را که صادر کرده می‌پذیرد، دیگر اذن در تأدیه ضرورت ندارد. {ق.ع, ج۴, ش۶۹۵}.
۴-اگر شرایط مندرج در ماده۳۰۶ قانون مدنی (اداره فضولی مال غیر) جمع باشد و شخص ثالث دِین غایب یا محجوری را برای جلوگیری از ضرر او بپردازد، میتواند برای آنچه که پرداخته است به مدیون رجوع کند. {همان کتاب, ش۶۹۵}.
۵-شخص ثالثی که وجه برات را پرداخته دارای تمام حقوق و وظایف دارنده برات است (ماده۲۷۱ ق.ت).
۶-در کلیه معاملات با حق استرداد و وثیقه‌ای، هر بستانکار دیگر میتواند با پرداخت طلب با وثیقه و آزاد کردن مال مورد رهن، قائم‌مقام طلبکار شود و مال را در رهن تمام طلب خود بگیرد (ماده۳۴مکرر ق.ث و ماده۵۵ قانون اجرای احکام مدنی مصوب۱۳۵۶).
۷-در هر مورد که چند تن به طور تضامنی مسئول پرداخت دِینی هستند، اگر یکی از بدهکاران دِین را بپردازد در رجوع به دیگران قائم‌مقام طلبکار می‌شود (ماده۳۱۸ ق.م).
۸-در فرضی که شخص ثالث به حکم قانون یا اخلاق ناگزیر از پرداخت دِین دیگری شود، حق رجوع به او را دارد و ماده۲۶۷ قانون مدنی ناظر به موردی است که دیگری به میل و رضا دِین مدیون را می‌پردازد. {ق.ع, ج۴, ش۶۹۵ / ر.ک به پرونده ش۴۶۴/۶۶, ۱۳۶۷/۰۳/۳۰, شعبه۱۲ دادگاه حقوقی۱ تهران (روزنامه رسمی ش۱۲۶۸۶, ۱۳۶۷/۰۶/۲۶)}.

ماده ۲۶۸ (شرط مباشرت متعهد): انجام فعلی در صورتی که مباشرت شخص متعهد شرط شده باشد به  وسیله‌ی دیگری ممکن نیست مگر با رضایت متعهدله.
-مفاد ماده۲۶۸ قانون مدنی ناظر به مورد غالب است که تنها متعهد‌لَه در انجام شرط به وسیله شخص متعهد نفع دارد. در فرضی که متعهد نیز در این باره نفعی دارد، دخالت شخص ثالث ممکن نیست مگر به تراضی دوطرف. {ق.ع, ج۴, ش۶۹۰}.

ماده ۲۶۹ (تحقق وفای به عهد): وفای به‌عهد وقتی محقق می‌شود که متعهد، چیزی را که  می‌دهد، مالک و یا مأذون از طرف مالک باشد و شخصاً هم اهلیت داشته باشد.
۱-ماده۲۶۹ قانون مدنی ویژه‌ی موردی است که متعهد در مقام وفای به عهد مالی را به طلبکار تملیک می‌کند یا میدهد و نظر به تسلیم مال انتقال داده شده ندارد زیرا انتقال دهنده که متعهد به تسلیم است مالک موضوع آن نیست. همچنین است در مورد تسلیم مال مورد امانت. {ق.ع, ج۴, ش۶۹۱}.
۲-ماده۲۶۹ در مورد لزوم داشتن اهلیت برای وفای به عهد در فرضی که موضوع آن انجام یا خودداری از انجام دادن کاری است، اجرا نمی‌شود. {همان کتاب}.
۳-پولی را که مدیون بابت دِین خود به طلبکار داده است نمیتوان تنها به دلیل حَجر پرداخت کننده پس گرفت. {همان کتاب}.

ماده ۲۷۰ (استرداد مال تأدیه شده): اگر متعهد در مقام وفای به عهد، مالی تأدیه نماید دیگر  نمی‌تواند به عنوان این که در حین تأدیه، مالک آن نبوده استرداد آن را از  متعهدله بخواهد مگر این که ثابت کند که مال غیر و با مجوز قانونی در ید او  بوده، بدون این که اذن در تأدیه داشته باشد.

ماده ۲۷۱ (لزوم تأدیه به داین): دِین باید به شخص داین یا به کسی که از طرف او وکالت دارد  تأدیه گردد یا به کسی که قانوناً حق قبض دارد.
-طلبکاران داین را نباید در زمره‌ی کسانی آورد که قانونا حق قبض دارند. {ق.ع, ج۴, ش۶۹۸}.

ماده ۲۷۲ (تأدیه به غیرداین): تأدیه به غیر اشخاص مذکور در ماده‌ی فوق وقتی صحیح است که  داین راضی شود.

ماده ۲۷۳ (امتناع از قبول تأدیه): اگر صاحب حق از قبول آن امتناع کند متعهد به‌وسیله‌ی تصرف  دادن آن به حاکم یا قائم‌مقام او بری می‌شود و از تاریخ این اقدام، مسئول  خسارتی که ممکن است به موضوع حق وارد آید نخواهد بود.
۱-شخص ثالثی هم که مایل است دِین را بپردازد میتواند از اختیار مربوط به تصرف دادن موضوع آن به حاکم استفاده کند. {ق.ع, ج۴, ش۶۹۶}.
۲-به موجب ماده۴۱۰ قانون تجارت، استنکاف مضمون‌لَه از دریافت طلب یا امتناع از تسلیم وثیقه، اگر دِین با وثیقه بوده ضامن را فورا به خودی خود بری خواهد ساخت و نیازی به تسلیم موضوع به حاکم ندارد.
۳-اجرای ماده۲۷۳ منوط بر این است که صاحب حق از قبول آن امتناع ورزد و این امتناع ثابت شود و آن گاه نمایندگی حاکم در قبول دِین مؤثر است. {ق.ع, ج۳, ش۶۹۶}.
۴-ماده۶ قانون روابط موجر و مستأجر مصوب۱۳۵۶ مُخَصِّص ماده۲۷۳ قانون مدنی در زمینه‌ی پرداخت اجاره‌بهاست زیرا به مستأجر حق می‌دهد که اجاره را به موجر یا نماینده قانونی او پرداخته یا در صندوق ثبت یا بانکی که از طرف سازمان ثبت تعیین می‌شود بسپارد. {همان کتاب}.
۵-طلبکار را نمیتوان به پذیرش چک اجبار کرد یا امتناع او از قبول چک را مبنای اجرای ماده۲۷۳ قانون مدنی کرد ولی اگر طلبکار آن را بپذیرد نمیتوان پیش از رجوع به بانک آن را رد کند. {همان کتاب}.
۶-تسلیم چک با محل حتی در موردی که با عدم پذیرش طلبکار رو‌به‌رو می‌شود، تقصیر (عدم تأدیه) محسوب نمی‌شود و باید به متعهد مهلتی برای دادن وجه آن داده شود. {همان کتاب, ش۶۹۷ / ماده۴ قانون روابط موجر و مستأجر مصوب۱۳۶۲}.

ماده ۲۷۴ (لزوم اهلیت قبض): اگر متعهدله اهلیت قبض نداشته باشد تأدیه در وجه او معتبر  نخواهد بود.
{ر.ک ماده۶۲۸ ق.م}

ماده ۲۷۵ (وفای به موضوع دیگر): متعهدله را نمی‌توان مجبور نمود که چیز دیگری به غیر آن چه  که موضوع تعهد است قبول نماید اگر چه آن شئ، قیمتاً معادل یا بیشتر از موضوع  تعهد باشد.
{ر.ک مواد۲۷۸و۲۷۹ ق.م}
۱-در مورد پرداخت به وسیله چک، {ر.ک ماده۲۷۳ ق.م}.
۲-در فرضی که موضوع تأدیه از همان جنس مورد تعهد و با همان وزن ولی پربهاتر و مرغوب‌تر باشد، چندان که امتناع طلبکار رنگی از لجبازی و سوء‌استفاده به خود بگیرد، وفای بعهد محقق می‌شود. {ق.ع, ج۴, ش۷۱۰}.
۳-مفاد ماده۲۷۵ قانون مدنی درباره انجام دادن کار نیز رعایت می‌شود. متعهد نمیتواند به جای کاری که به عهده دارد فعل دیگری انجام دهد یا آن را ناقص به جا آورَد. در این صورت متعهد اجبار به انجام کار یا کامل کردن آن می‌شود.

ماده ۲۷۶ (جواز تصرف مدیون): مدیون نمی‌تواند مالی را که از طرف حاکم ممنوع از تصرف در  آن شده است در مقام وفای به عهد تأدیه نماید.
{ر.ک ماده۷۹۳ ق.م و ماده۲۶۴ ق.آ.د.م سابق}

ماده ۲۷۷ (تبعیض در موضوع - مهلت عادله): متعهد نمی‌تواند متعهدله را مجبور به قبول قسمتی از موضوع  تعهد نماید ولی حاکم می‌تواند نظر به وضعیت مدیون، مهلت عادله یا قرار اقساط  دهد.
{ر.ک ماده۶۵۲ ق.م و ۲۶۸ ق.ت}
۱-حکم ماده۲۷۷ قانون مدنی درباره عدم امکان تجزیه پرداخت در فرضی هم که چند تن مسئول پرداخت تمام یک دِین هستند (مسئولان تضامنی) اجرا می‌شود. {ق.ع, ج۴, ش۷۱۲}.
۲-در صورتی که مدیون فوت کند و چند وارث داشته باشد، هرکدام از آنها به نسبت میراثی که می‌برَد مدیون است و میتواند همان سهم را جداگانه بپردازد. {ر.ک ماده۶۰۶ ق.م و ماده۲۴۸ ق.ا.ح}.
۳-تهاتر در حکم پرداخت است. اگر مدیون به سببی از داین طلبکار شود به همان نسبت از طلب او به قهر ساقط می‌شود هرچند که کمتر از آن باشد (ماده۲۹۵ ق.م).
۴-به موجب ماده۲۶۸ قانون تجارت، "اگر مبلغی از وجه برات پرداخته شود به همان اندازه برات‌دهنده و ظَهر‌نویسان بری می‌شوند و دارنده برات فقط نسبت به بقیه میتواند اعتراض کند." از این ماده استنباط می‌شود که دارنده برات ناچار از قبول همان بخش پرداخته شده است. {ق.ع, ج۴, ش۷۱۲} و ممکن است در جمع ماده۲۶۸ قانون تجارت و ۲۷۷قانون مدنی گفته شود که ماده۲۶۸ قانون تجارت ناظر به موردی است که بخشی از طلب به رضاء پذیرفته شده باشد {ر.ک ماده۳۰۹ق.ت و ماده۴ قانون صدور چک مصوب۱۳۵۵ و اصلاحات بعدی}.
۵-در اجرای بخش اخیر ماده۲۷۷ قانون مدنی دادن دادخواست اعسار و تشریفات رسیدگی به آن ضروری نیست زیرا احتمال دارد مدیون معسر نباشد و ضرورتهای دیگر دادن مهلت عادله یا قرار اقساط را ایجاب کند. {ق.ع, ج۴, ش۷۱۲}.
۶-ماده۲۶۹ قانون تجارت مهلت دادن در تأدیه وجه برات را ممنوع کرده است. همچنین، {ر.ک مواد۳۰۹و۳۱۴ همان قانون در سفته و چک}.

ماده ۲۷۸ (تسلیم عین معین): اگر موضوع تعهد عین معینی باشد، تسلیم آن به صاحبش در  وضعیتی که حین تسلیم دارد موجب برائت متعهد می‌شود اگر چه کسر و نقصان داشته  باشد، مشروط بر این که کسر و نقصان از تعدی و تفریط متعهد ناشی نشده باشد، مگر  در مواردی که در این قانون تصریح شده است. ولی اگر متعهد با انقضای اجل و  مطالبه، تأخیر در تسلیم نموده باشد مسئول هر کسر و نقصان خواهد بود اگر چه کسر  و نقصان، مربوط به تقصیر شخص متعهد نباشد.
{ر.ک مواد۶۱۲، ۶۱۶، ۶۳۱، ۳۸۷ و ۳۸۸ ق.م}
-در موردی که تعهد به تسلیم از توابع تملیک معوض عین باشد، مانند بیع، نقص مبیع موجب خیار فسخ برای خریدار است ولی اگر او از این اختیار استفاده نکند، متعهد باید مبیع را به همان حالت تسلیم کند و چون ضمان نقص نیز برعهده اوست باید کاستی بهای آن را جبران سازد. {ق.ع, ج۴, ش۷۰۲ / ع.م, ج۱, ش۱۰۲ به بعد}.

ماده ۲۷۹ (تأدیه مال کلی): اگر موضوع تعهد عین شخصی نبوده و کلی باشد متعهد مجبور  نیست که از فرد اعلای آن ایفا کند، لیکن از فردی هم که عرفاً معیوب محسوب است  نمی‌تواند بدهد.

ماده ۲۸۰ (محل انجام دادن تعهد): انجام تعهد باید در محلی که عقد واقع شده به عمل آید مگر  این که بین متعاملین قرارداد مخصوصی باشد یا عرف و عادت، ترتیب دیگری اقتضا  نماید.
{ر.ک ماده۳۷۵ ق.م}
-برای نقد این ماده به ویژه در موردی که موضوع تعهد غیرمنقول است، {ر.ک ق.ع, جلد۴, ش۷۱۶}.

ماده ۲۸۱ (مخارج تأدیه): مخارج تأدیه به‌عهده‌ی مدیون است مگر این که شرط خلاف شده  باشد.
{ر.ک ماده۳۸۱ ق.م}

ماده ۲۸۲ (انتخاب دِین پرداخت شده): اگر کسی به یک نفر دیون متعدده داشته باشد، تشخیص این که  تأدیه از بابت کدام دین است با مدیون می‌باشد.
۱-ماده۲۸۲ قانون مدنی ناظر به موردی است که همه دیون از یک جنس باشد مانند پول. {ق.ع, ج۴, ش۷۲۰}.
۲-هرگاه دو دِین، یکی مؤجل و دیگری حال باشد، در صورتی مدیون میتواند پرداخت را بابت دِین مؤجل حساب کند که تعیین اجل به سود او باشد.
۳-در فرضی که مبلغ دو دِین نابرابر است و مدیون پولی معادل دِین کمتر می‌دهد، نمیتواند بدون رضای طلبکار آن را بابت دِین بیشتر حساب کند (ماده۲۷۷ ق.م).
۴-اختیار مدیون در اختصاص دادن تأدیه به یکی از دیون باید هنگام تأدیه اِعمال شود و اگر در زمان تأدیه به اجمال برگزار شود، دیگر اراده‌ی مدیون حاکم نیست و برعکس ممکن است چنین تعبیر شود که چگونگی محاسبه را در اختیار داین گذارده است و دادگاه باید اراده‌ی ضمنی و اعلام نشده‌ی او را هنگام تأدیه معین کند. {ق.ع, ج۴, ش۷۲۰} و برای دیدن نظر مخالف، {ر.ک دکتر سیدحسن امامی, ج۱, ص۳۲۶و۳۲۷}.

مبحث دوم - در اقاله
ماده ۲۸۳ (تراضی جهت انحلال عقد): بعد از معامله، طرفین می‌توانند به تراضی آن را اقاله و  تفاسخ کنند.
۱-از لزوم تراضی طرفین برای تحقق اقاله چنین بر می‌آید که اقاله عقد است هرچند که سبب انحلال عقد پیش از خود و تعهدهای ناشی از آن می‌شود. {ق.ع, ج۵, ش۸۵۰} و برای دیدن نظر مخالف، {ر.ک دکتر سیدحسن امامی, جلد۱, ص۳۲۷}.
۲-در اینکه آیا حق شخص ثالث مانند مدیون در عقد ضمان مانع نفوذ اقاله دو طرف عقد می‌شود یا تابع بقا و انحلال عقد است اختلاف وجود دارد. {ر.ک ق.ع, ج۵, ش۸۵۱ / ع.م, ج۴, ش۱۹۹}.
۳-نکاح و وقف قابل اقاله نیست و انحلال آنها به اسباب خاص نیاز دارد. عدم نفوذ اقاله ضمان نیز ترجیح دارد چراکه به حقوق دیگران صدمه می‌زند. {ق.ع, ج۵, ش۸۵۳ به بعد}.
۴-کاستن و افزودن دو عوض در اقاله، اگر جزئی یا ناظر به امور اضافی و خارجی نباشد و دو عوض اصلی را تغییر دهد، با مقتضای اقاله مخالف است و ماهیت آن را تغییر می‌دهد. لکن چنین شرطی ممکن است سبب بطلان اقاله یا تبدیل آن به عقد معوض دیگر شود. {ق.ع, ج۵, ش۸۶۲و۸۶۳}.
۵-اگر دو عوض ثابت بماند و شرطی ضمن آن ناظر به تعهد خارجی و اضافی باشد خلاف مقتضای اقاله نیست. {همان کتاب}.
۶-اقاله به ایقای مأذون واقع نمی‌شود چراکه اراده‌ی یکی از دو طرف عقد هرچند مأذون از سوی دیگری باشد تراضی نامیده نمی‌شود. تراضی باید درحال تکوین اقاله صورت پذیرد. {همان کتاب, ش۸۵۷}.
۷-اقاله ویژه انحلال قرارداد است و در ایقاع راه ندارد. {همان کتاب}.
۸-اقرار و اقاله را نمیتوان اقاله کرد. {همان کتاب}.
۹-اثر اقاله ناظر به آینده است و در حق شفعه‌ای که پیش از آن ایجاد شده است اثر ندارد. {ر.ک همان کتاب, ش۸۶۸}.

ماده ۲۸۴ (بیان اراده): اقاله به هر لفظ یا فعلی واقع می‌شود که دلالت بر به هم  زدن معامله کند.
۱-اقاله ضمنی و معاتاطی نیز امکان دارد ولی درهرحال تراضی باید از راه اعلام‌های دو طرف احراز شود. {ق.ع, جلد۵, ش۸۵۸}.
۲-رکن اصلی اقاله تراضی دو طرف به هنگام وقوع آن است و به ایقای مأذون واقع نمی‌شود. {ق.ع, ج۵, ش۸۵۸}.

ماده ۲۸۵ (موضوع اقاله): موضوع اقاله ممکن است تمام معامله واقع شود یا فقط مقداری  از مورد آن.
-در موردی که دو طرف بخشی از معامله را اقاله می‌کنند باید میزان آن معلوم و معین باشد وگرنه نافذ نیست. {ق.ع, ج۵, ش۸۶۰}.

ماده ۲۸۶ (تلف یکی از دو عوض): تلف یکی از عوضین، مانع اقاله نیست در این صورت به جای آن  چیزی که تلف شده است، مثل آن در صورت مثلی بودن و قیمت آن در صورت قیمی‌بودن  داده می‌شود.
۱-اگر دو طرف تراضی کنند که به جای مثل یا قیمت مال تلف شده عوض دیگری پرداخت شود، آنچه واقع شده اقاله نیست. {ق.ع, جلد۵, ش۸۶۴}.
۲-در موردی که تلف حکمی است یعنی مانعی در راه بازگرداندن عوض وجود دارد، مانند اخذ به شفعه و سرقت، مثل یا قیمت به عنوان بدل مال پرداخته می‌شود ولی تراضی در این باره قطعی است. {همان کتاب}.
۳-در صورتی که مورد معامله ناقص یا معیوب باشد، با همان وضع موجود بازگردانده می‌شود به‌اضافه‌ی تفاوت بهای صحیح و ناقص یا ارش. مگر اینکه برخلاف آن تراضی شده باشد. {همان کتاب}.
۴-در فرض قِیمی بودن مال تلف شده، بهای زمان اقاله داده می‌شود نه زمان عقد یا تلف مال. {همان کتاب}.
۵-مفاد این ماده در «فسخ» نیز اجرا می‌شود. {همان کتاب, ش۸۸۸و۸۹۲}.

ماده ۲۸۷ (نماآت و منافع): نماات و منافع منفصله که از زمان عقد تا زمان اقاله در  مورد معامله حادث می‌شود مال کسی است که به واسطه‌ی عقد مالک شده است ولی نماات  متصله مال کسی است که در نتیجه‌ی اقاله، مالک می‌شود.
۱-حکم ماده۲۸۷ قانون مدنی تکمیلی است و دو طرف اقاله میتوانند برخلاف مفاد آن تراضی کنند. {ق.ع, ج۵, ش۸۶۶}.
۲-ظهوری که مبنای ماده۲۸۷ قرار می‌گیرد در فرضی وجود دارد که منافع ایجاد شده حادث باشد نه حاصل کار و دسترنج متصرف (ماده۲۸۸ ق.م). یعنی حکم ماده ناظر به منافع طبیعی است. فزونی ناشی از دسترنج تابع ماده۲۸۸ قانون مدنی است.
۳-در فرضی که فزونی نتیجه کار و طبیعت هردو باشد مانند درختکاری، باید عامل چیره را در عرف تمییز داد. {ر.ک همان کتاب / ماده۲۸۸ ق.م}.
۴-حکم این ماده در مورد «فسخ قرارداد» نیز رعایت می‌شود. {همان کتاب, ش۸۹۰ / دکتر سیدحسن امامی, ج۱, ص۵۵۱}.

ماده ۲۸۸ (حاصل دسترنج): اگر مالک، بعد از عقد در مورد معامله تصرفاتی کند که موجب  ازدیاد قیمت آن شود، در حین اقاله به مقدار قیمتی که به سبب عمل او زیاد شده  است مستحق خواهد بود.
۱-در موردی که ازدیاد قیمت نتیجه‌ی طبیعت و کار شخص باشد مانند باربر شدن درخت و رشد گوساله، باید دید در نظر عرف کدام عامل سبب اصلی و کدام شرط است. {ق.ع, ج۵, ش۸۶۶}.
۲-در فرضی که نتوان یکی از دو عامل طبیعی و مصنوعی را ترجیح داد باید منافع را متصل شمرد. {همان کتاب}.
۳-در صورتی که ازدیاد قیمت درنتیجه‌ی ساختن بنا و کاشتن درخت و مانند این‌ها باشد، نسبت به امکان قلع بنا و درخت بعد از فسخ اختلاف شده است: بعضی به خریدار حق داده‌اند که یا بنا و درخت را باقی بگذارد و اجرت‌المثل بگیرد یا آن را قلع کند {دکتر سیدحسن امامی, ج۱, ص۵۴۹و۵۵۰} و بعضی دیگر از امکان قلع بنا به وسیله‌ی مالک بعد از فسخ طرفداری کرده‌اند و تنها متصرف ناآگاه از وجود خیار و با حُسن‌نیت را مستحق حق ارش می‌دانند {ناصر کاتوزیان, ق.ع, ج۵, ش۸۹۱}.

مبحث سوم - در ابرا
  ماده ۲۸۹ (تعریف ابرا): ابرا عبارت از این است که دائن از حق خود به اختیار صرف  نظر نماید.
۱-ابرا تنها به اراده‌ی طلبکار واقع می‌شود و در زمره ایقاعات است حتی اگر به انگیزه‌ی دستیافتن به پاداش و احسانی باشد. {ایقاع، ش۲۱۰ و (۶)}.
۲-ابرا عمل حقوقی تبعی است و اعتبار و نفوذ آن تابع وجود دِین است. پس اگر پیش از وجود دِین (ابراُ ما لَم یَجِب) یا پس از سقوط آن واقع شود بی‌اثر است. {همان کتاب, ش۲۱۲}.
۳-وصیت به ابرا نیز ایقاع است و نیاز به قبول موصی‌لَه یا بدهکار ندارد. {وصیت در حقوق مدنی ایران, ش۲۰ / ع.م, جلد۳, ش۱۶۹ / همان کتاب, ش۲۱۳}.
۴-اراده‌ی طلبکار ممکن است به عنوان ابرا یا بخشش طلب به مدیون یا دادن رسید صوری اعلام شود. {ر.ک ایقاع، ش۲۱۴و۲۱۶}.
۵-ابرا ویژه‌ی سقوط حق دِینی است نه عینی که با «اِعراض» ساقط می‌شود. {همان کتاب, ش۲۱۵}.
۶-ابرای ضمنی با تسلیم اصل سند طلب به مدیون صورت می‌پذیرد. {ر.ک همان کتاب, ش۲۲۳}.
۷-علم اجمالی به موضوع ابرا کافی است (ماده۲۱۶ ق.م) زیرا هدف از ابرا گذشت و ارفاق است. {همان کتاب, ش۲۲۷}.
۸-شرط عوض در ابرا باعث معوض شدن آن و بطلان ابرا نمی‌شود. {همان کتاب, ش۲۲۸}.
۹-ابرا از دِینی که سبب آن ایجاد شده نافذ است. {همان کتاب, ش۲۲۹}.
۱۰-ابرا به قصد فرار از دِین در برابر طلبکاران قابل استناد نیست. {همان کتاب, ش۲۳۴}.
۱۱-ابرای یکی از کسانی که در مورد پرداخت طلب مسئولیت تضامنی دارند باعث ابرای همه‌ی آنان است مگر اینکه معلوم شود مقصود اسقاط حق رجوع و اقامه‌ی دعوی بر شخص معین است. {مواد۳۲۱و۳۲۲ ق.م / ر.ک همان کتاب, ش۲۴۴}.

ماده ۲۹۰ (اهلیت طلبکار): ابرا وقتی موجب سقوط تعهد می‌شود که متعهدله برای ابرا  اهلیت داشته باشد.
۱-اهلیت لازم برای ابرا تابع قواعد عمومی است و شرط ویژه‌ای ندارد. {ر.ک ایقاع، ش۲۲۴}.
۲-مستی، بیهوشی و خواب (مصنوعی یا طبیعی) نیز در حکم حَجر است (ماده۱۹۵ ق.م).
۳-ولی، قیم و وصی صلاحیت ابرای بدهکاران مولی‌علیه را ندارند مگر درمورد وامهای کم‌بها که عرف به مسامحه از آن می‌گذرد و برای کودک جنبه‌ی تربیتی دارد. {همان کتاب}.
۴-محجوران را میتوان ابرا کرد. {ر.ک ماده۲۹۱ ق.م}.

ماده ۲۹۱ (ابرای ذمه میت): ابرای ذمه‌ی میت از دین صحیح است.
۱-ابرای ذمه میت به معنی ابرای شخصیت حقوقی ترکه است. {ر.ک ایقاع، ش۲۳۱}.
۲-در صورتی که مدیون ترکه‌ای نداشته باشد، ابرا گذشتن از ذمه‌ای است که اخلاق بر دوش او و بازماندگانش باقی می‌داند. {ر.ک همان کتاب}.

مبحث چهارم - در تبدیل تعهد
ماده ۲۹۲ (موارد تبدیل تعهد): تبدیل تعهد در موارد ذیل حاصل می‌شود:
۱- وقتی که متعهد و متعهدله به تبدیل تعهد اصلی به تعهد  جدیدی که قائم‌مقام آن می‌شود به سببی از اسباب، تراضی نمایند در این صورت  متعهد نسبت به تعهد اصلی بری می‌شود.
۲- وقتی که شخص ثالثی با رضایت متعهدله قبول کند که دین  متعهد را ادا نماید.
۳- وقتی که متعهدله مافی‌الذمه‌ی متعهد را به کسی دیگر  منتقل نماید.
۱-در تبدیل تعهد به اعتبار موضوع، ممکن است تراضی ناظر به تبدیل موضوع تعهد باشد مانند تبدیل دِین مربوط به دادن گندم به پول یا به سبب دِین مانند تبدیل دِین مربوط به ثمن یا اجاره‌بها به وام. {ر.ک دکتر سیدحسن امامی، ج۱، ص۳۳۶و۳۳۷}.
۲-تبدیل تعهد تنها به تراضی و با قصد نتیجه یا تبدیل تحقق می‌پذیرد. "در موردی که موضوع تعهد طلا و نقره باشد نمیتوان حکم به قیمت آن صادر کرد و عدم تکذیب خوانده به قیمت خواسته را که تنها از نظر صلاحیت دادگاه و هزینه دادرسی مؤثر است، دلیل رضایت بر تبدیل تعهد دانست." {دیوان عالی کشور, شعبه۴, حکم ش۱۷۱۳ ۱۳۱۶/۰۷/۲۲ (مجموعه متین, حقوقی, ص۱۱۵)}.
3-دادن چک برای پرداخت اجاره‌بها و پذیرش موجر دلیل بر تبدیل تعهد دِین مستأجر نیست زیرا چک وسیله پرداخت دِین است و تبدیل تعهد باید مقصود باشد.
۴-در بند۲و۳ ماده۲۹۲ قانون مدنی تعریف ضمان و انتقال طلب جانشین تبدیل تعهد سنتی شده است و برای دیدن ادعای اشتباه در ترجمه و اختصاص ماده۲۹۲ به تبدیل تعهد، {ر.ک دکتر سیدحسن امامی, ج۱, ص۳۳۸ به بعد}.
۵-بند۲ ماده۲۹۲ منطبق است با تعریف ضمان. بنابراین با تحقق عقد ضمان تضمین‌های تعهد از بین می‌رود (ماده۲۹۳ ق.م). {ر.ک ع.م, ج۴, ش۱۹۴}. همچنین است در مورد حواله. {همان کتاب, ش۲۶۲}.
۶-از مفاد بند۲و۳ ماده۲۹۲ به خوبی بر می‌آید که در قانون مدنی اصطلاح تبدیل تعهد مفهوم رمی خود را ندارد و اعم است از تغییر تعهد به سبب تغییر ارکان آن و اسقاط و تجدید تعهد. {ر.ک نظریه عمومی تعهدات, ش۲۰۰}.
۷-یکی از شرایط تبدیل تعهد، وجود تعهدی است که درنتیجه تغییر یکی از ارکان آن از بین می‌رود و تبدیل به تعهد دیگری می‌شود. پس اگر عقدی که سبب ایجاد این تعهد است به دلیلی باطل باشد، تبدیل تعهد صورت نمی‌پذیرد چراکه وجود تعهد جدید منوط به استحاله و زوال تعهد پیشین است. ماده۷۳۳ قانون مدنی در مورد حواله نموداری از این رابطه را در انتقال دِین و طلب نشان می‌دهد. {ر.ک ماده۷۳۳ ق.م / نظریه عمومی تعهدات, ش۲۰۴}.
۸-اگر تعهد معلق به وجود شرطی باشد، پس از تبدیل نیز همانند تعهد اصلی معلق به شرط است مگر اینکه مفاد تراضی دو طرف این باشد که تعهد معلقی را تبدیل به تعهد منجّز با موضوع یا طلبکار تازه کند. {ر.ک همان کتاب, ش۲۳۲}.

ماده ۲۹۳ (سقوط تضمینات): در تبدیل تعهد، تضمینات تعهد سابق به تعهد لاحق تعلق  نخواهد گرفت مگر این که طرفین معامله آن را صراحتاً شرط کرده باشند.
۱-در مورد انتقال برگهای تجارتی از قبیل سفته، برات و چک، تضمینات باقی می‌مانَد و دارنده میتواند به ضامنان و ظَهر‌نویسان رجوع کند. همچنین است در مورد وثیقه عینی زیرا در این موارد طلب همچون ارزش نوعی با همان وضع دست به دست می‌شود و ذمه‌ی همه‌ی کسانی که مالک بوده‌اند به عنوان مسئول پرداخت باقی می‌مانَد.
۲-ماده۲۹۳ قانون مدنی شامل ضمان یا نقل ذمه و حواله و کفالت نیز می‌شود. {ر.ک ماده۲۹۲}.
۳-در مورد شمول حکم ماده۲۹۳ بر انتقال دِین و طلب اختلاف نظر وجود دارد. برای دیدن نظر مخالف که در انتقال دِین و طلب تضمینات را باقی می‌داند، {ر.ک دکتر سیدحسن امامی, ج۱, ص۳۴۲ / محمد بروجردی عبده, ص۳۷۹و۳۸۰} و برای دیدن نظری که ماده۲۹۳ را در انتقال دِین و طلب نیز جاری می‌داند، {ر.ک دکتر کاتوزیان, عقود معین, ج۴, ش۱۹۴ / نظریه عمومی تعهدات, ش۲۴۴}.

مبحث پنجم - در تهاتر
ماده ۲۹۴ (زمینه‌ی تهاتر دو دِین متقابل): وقتی دو نفر در مقابل یکدیگر مدیون باشند بین دیون آن‌ها  به یکدیگر به طریقی که در مواد ذیل مقرر است تهاتر حاصل می‌شود.
۱-مقصود از «دِین» در این ماده چیزی است که بر ذمه تعلق می‌گیرد پس تنها دو دِینی که موضوع آنها کلی است باهم تهاتر می‌شوند. {دکتر سیدحسن امامی, ج۱, ص۳۴۳}. ولی کلی بودن موضوع دِین شرط مستقلی نیست و از توابع این شرط اصلی است که دو دِین باید مثل یکدیگر باشد به گونه‌ای که در مقام وفای به عهد بتوان هریک را به جای دیگری پرداخت (اتحاد جنس ماده۲۹۶ ق.م). {ر.ک نظریه عمومی تعهدات, ش۳۱۴}.
۲-تهاتر در حکم پرداخت است پس دِینی تهاتر می‌شود که به سود دیگری بازداشت نشده باشد. {ر.ک ماده۲۹۹ ق.م}.
۳-دِین معلق و مؤجل در تهاتر نمی‌آید چراکه قابل مطالبه نیست پس اگر انجمن دوستاران ورزش اسب سواری تعهد کند که به صاحب اسب برنده در مسابقه یک میلیون ریال پاداش می‌دهد، این تعهد معلق با طلب انجمن از صاحب اسب شرکت کننده قابل تهاتر نیست. {ر.ک همان کتاب, ش۳۱۵}.

ماده ۲۹۵ (تهاتر قهری): تهاتر، قهری است و بدون این که طرفین در این موضوع تراضی  نمایند حاصل می‌گردد. بنابراین به محض این که دو نفر در مقابل یکدیگر در آن  واحد مدیون شدند هر دو دین تا اندازه‌ای که با هم معادله می‌نمایند به طور  تهاتر برطرف شده و طرفین به مقدار آن در مقابل یکدیگر بری می‌شوند.
۱-قهری بودن تهاتر با امکان انصراف از آثار آن تعارض ندارد زیرا تهاتر برای آسان کردن پرداختهاست و با نظم عمومی ارتباط ندارد. انصراف از تهاتر ممکن از پیش از وقوع آن صورت پذیرد یا پس از تقابل دو دِین.
۲-برای استفاده از تهاتر باید مدیون به آن استناد کند. برای دیدن نظر مخالف، {ر.ک دکتر جعفری لنگرودی, دایرة‌المعارف حقوق مدنی و تجارت, ج۱, ص۱۰۹۴}. با وجود این در مورد خسارت هزینه دادرسی و حق‌الوکاله در فرضی که مدعی در بخشی از موضوع ادعا محکوم می‌شود، دادگاه‌ها خود به تهاتر خسارات دو طرف می‌پردازند و به آنچه باقی می‌مانَد حکم می‌دهند. {ر.ک ماده۵۱۶ ق.آ.د.م / همچنین ر.ک ماده۲۹۴, زیرنویس شماره۸}.
۳-تهاتر چهره‌ای از پرداخت دِین است و در صورتی تحقق می‌یابد که دو دِین قابل مطالبه هم باشد.
۴-دِینی که از رأی شکسته شده در مرحله تجدیدنظر ناشی شده است دِین قابل مطالبه نیست هرچند که پیش از نقض برای تهاتر مورد استناد قرار گرفته باشد.
۵-بین طلب محقق یکی از دو طرف یا دِینی که طرف دیگر حق ایجاد آن را به وسیله اِعمال خیار دارد، تهاتر ایجاد نمی‌شود. همچنین است بین طلب محقق و دِینی که مورد انکار و نیازمند رسیدگی قضایی است.

ماده ۲۹۶ (شرایط دو دِین): تهاتر فقط در مورد دو دینی حاصل می‌شود که موضوع آن‌ها از  یک جنس باشد، با اتحاد زمان و مکان تأدیه ولو به اختلاف سبب.
۱-در وضع کنونی بازار ارز که بین دو دِین که یکی به ریال است و دیگری به ارز خارجی، تهاتر حاصل نمی‌شود. {نظریه عمومی تعهدات, ش۳۱۳ / دکتر سیدحسن امامی, ج۱, ص۳۴۳}.
۲-لزومی ندارد که دو دِین از آغاز ایجاد حال یا دارای دو موعد یکسان باشد. کافی است که در زمان تهاتر هردو حال و قابل مطالبه شده باشد. {ر.ک همان کتاب}.
۳-ممکن است یکی از دو دِین ناشی از قرارداد و دیگری نتیجه‌ی ضمان قهری باشد زیرا اتحاد سبب و سنخ آن شرط نیست.
۴-از اتحاد زمان میتوان چنین نتیجه گرفت که بین دو دِین مؤجل که سررسید آنها یکی است تهاتر حاصل می‌شود. {نظریه عمومی تعهدات, ش۳۱۸ / دکتر جعفری لنگرودی, دایرة‌المعارف حقوق مدنی و تجارت, ج۱, ص۱۰۹۳}. و برای دیدن نظر مخالف، {ر.ک مصطفی عدل, حقوق مدنی, ش۳۴۲ / دکتر مهدی شهیدی, سقوط تعهدات, ش۱۲۳}. فایده اختلاف به ویژه در فرضی ظاهر می‌شود که دو تن دربرابر هم دو طلب مؤجل داشته باشند که موعد هردو در یک زمان فرا رسد و یکی از آن دو طلب خود را در همان حال به دیگری انتقال دهد. در این فرض اگر مدیون در برابر انتقال گیرنده به تهاتر دِین خود با طلبی که از انتقال دهنده دارد استناد کند، در صورت کفایت اتحاد زمان تأدیه دفاع پذیرفته می‌شود. {ر.ک نظریه عمومی تعهدات, ش۳۱۸}.
۵-اگر بستانکار از اجلی که به سود اوست بگذرد، طلب مؤجل او با دِین حالی که دارد قابل تهاتر است. {همان کتاب}.
۶-طلب ناشی از خسارت تا زمانی که چگونگی جبران و میزان و ارزش آن موضوع حکم قرار نگرفته است با دِین زیان دیده قابل تهاتر نیست.
۷-دو طرف میتوانند ضمن قرارداد و به تراضی بین دو دِینی که شرایط ماده۲۹۶ قانون مدنی را ندارد تهاتر کنند (تهاتر قراردادی).
۸-دادگاه نیز میتواند پس از احراز دِین و تعیین مبلغ آن به درخواست طلبکار به تهاتر با بدهی او حکم بدهد (تهاتر قضایی). {ر.ک دکتر سیدحسن امامی, ج۱, ص۳۴۷}.

ماده ۲۹۷ (منع تهاتر دِین مضمون‌لَه به مضمون‌عنه با تعهد ضامن): اگر بعد از ضمان، مضمون‌له به مضمون‌عنه مدیون شود، موجب  فراغ ذمه‌ی ضامن نخواهد شد.
-در قانون مدنی ضامن قائم‌مقام مضمون‌عنه یا وثیقه شخصی بدهی او نیست. ضمان باعث انتقال دِین به ذمه ضامن است (ماده۶۹۸ ق.م) و پس از انتقال دِین در رابطه ضامن و طلبکار مضمون‌عنه در حکم بیگانه است و مدیون شدن به او باعث سقوط طلب مضمون‌لَه از ضامن نمی‌شود. {ر.ک ع.م, ج۴, ش۱۹۳ / دکتر سیدحسن امامی, ج۱, ص۳۴۶}.

ماده ۲۹۸ (اثر پرداخت مخارج مربوط به نقل موضوع): اگر فقط محل تأدیه دینین، مختلف باشد تهاتر وقتی حاصل  می‌شود که با تأدیه‌ی مخارج مربوط به نقل موضوع قرض از محلی به محل دیگر یا به  نحوی از انحا، طرفین، حق تأدیه در محل معین را ساقط نمایند.
-مفاد این ماده تخصیص ماده۲۹۶ قانون مدنی در مورد اختلاف محل تأدیه دو دِین است.

ماده ۲۹۹ (منع تهاتر دو دِین توقیف شده به سود ثالث): در مقابل حقوق ثابته‌ی اشخاص ثالث، تهاتر مؤثر نخواهد بود  و بنابراین اگر موضوع دین به نفع شخص ثالثی در نزد مدیون مطابق قانون توقیف شده  باشد و مدیون بعد از این توقیف از دائن خود طلبکار گردد دیگر نمی‌تواند به  استناد تهاتر، از تأدیه‌ی مال توقیف‌شده امتناع کند.

مبحث ششم - مالکیت مافی‌الذمه
ماده ۳۰۰ (مالکیت ما فی‌الذمه): اگر مدیون، مالک مافی‌الذمه‌ی خود گردد ذمه‌ی او بری  می‌شود، مثل این که اگر کسی به مورث خود مدیون باشد پس از فوت مورث، دین او به  نسبت سهم‌الارث ساقط می‌شود.
۱-برای تحقق مالکیت ما فی‌الذمه دو شرط اصلی ضروری است: ۱)اتحاد دو وصف طلبکار و بدهکار در یک شخص ۲)جمع آمدن دو وصف در یک دارایی. {ر.ک نظریه عمومی تعهدات, ش۲۹۷}.
۲-ممکن است سبب ادغام دِین و طلب قرارداد باشد مانند اینکه طلبکاری بدهی مدیون را به او ببخشد (ماده۸۰۶ ق.م) که در این صورت متعهد طلبکار خویش می‌شود و ارکان طلب در هم می‌ریزد. {ر.ک نظریه عمومی تعهدات, ش۲۹۲}.
۳-در موردی که وارثی از مورث خود طلبکار است (فرض عکس ماده۳۰۰ ق.م)، پس از فوت مورث وارث طلبکار از ترکه می‌شود نه از خود و به همین جهت به ارث مالکیت ما فی‌الذمه رخ نمی‌دهد و طلب در اثر پرداخت دِین از ترکه ساقط می‌شود. {ر.ک همان کتاب, ش۲۹۳و۲۹۴}. برای دیدن نظر مخالف، {ر.ک دکتر سیدحسن امامی، ج۱، ص۳۴۸ / دکتر مهدی شهیدی, سقوط تعهدات, ش۱۴۲}.
۴-اگر مضمون‌لَه مورث ضامن باشد و بمیرد ضامن مالک ما فی‌الذمه خود می‌شود ولی سقوط دِین وارث مانع از رجوع او به مدیون اصلی نیست زیرا زوال تعهد بی‌عوض نبوده و در حکم پرداخت دِین از سوی ضامن است. {ر.ک همان کتاب, ش۳۰۳}.
۵-در صورتی که مدیون اصلی یا مضمون‌عنه مالک ما فی‌الذمه خود شود، هرچند سقوط دِین او معوض است، باعث سقوط تعهد ضامن می‌شود و حق رجوع طلبکار را به او از بین می‌برَد. {ر.ک همان کتاب}.
۶-در مورد غاصبان، هرگاه کسی که مال در دست او تلف شده است، مالک ما فی‌الذمه خود شود حق رجوع به غاصبان دیگر را ندارد ولی هرگاه اتحاد ذمه و طلب نسبت به یکی از غاصبان مسئول صورت پذیرد، او حق رجوع به غاصبی که مال در ید او تلف شده یا یکی از غاصبان بعد از خود را دارد (ماده۳۱۸ ق.م). {همان کتاب}.
۷-در فرضی که متضامنان در عرض هم باشند، تحقق مالکیت ما فی‌الذمه نسبت به هرکدام مانند این است که او دِین را پرداخته باشد پس در توزیع نهایی مسئولیت، مالک ما فی‌الذمه میتواند برای آنچه بیش از سهم اوست به دیگران رجوع کند. درنتیجه سقوط تعهد هریک از مسئولان تنها به اندازه‌ی سهم او از مسئولیت دیگران می‌کاهد. {همان کتاب}

باب دوم - در الزاماتی که بدون قرارداد حاصل می‌شود
  فصل اول - در کلیات
ماده ۳۰۱ (رد مالی که بدون استحقاق گرفته شده): کسی که عمداً یا اشتباهاً چیزی را که مستحق نبوده است  دریافت کند ملزم است که آن را به مالک تسلیم کند.
۱-اشتباه پرداخت کننده شرط ایجاد التزام به بازگرداندن مال دیگری نیست. {ض.ق, ش۳۴۴}.
۲-مفاد ماده۲۶۵ قانون مدنی و دلالت پرداخت بر وجود دِین قبلی سبب میشود که مدعی ناچار شود اشتباه خود را در پرداخت اثبات کند مگر اینکه بتواند از راه دیگری از جمله اثبات اکراه یا حیله به همان نتیجه برسد و دلالت پرداخت و وجود دِین را خنثی سازد. {همان کتاب}.

ماده ۳۰۲ (ایفای ناروا): اگر کسی که اشتباهاً خود را مدیون می‌دانست آن دین را  تأدیه کند حق دارد از کسی که آن را بدون حق، اخذ کرده است استرداد نماید.
-ماده۳۰۲ قانون مدنی ناظر به موردی است که گیرنده طلبکار است و دِینی وجود دارد اما پرداخت کننده مدیون آن نیست و از آن نباید استفاده کرد که اشتباه پرداخت کننده رکن اساسی ایجاد حق استرداد است. {ر.ک ماده۳۰۱}.

ماده ۳۰۳ (ضمان گیرنده مال دیگری): کسی که مالی را مِن غیر حق، دریافت کرده است ضامن عین و  منافع آن است اعم از این که به عدم استحقاق خود عالم باشد یا جاهل.
{ر.ک مواد۳۱۱ و به بعد ق.م}
۱-معیار تعیین میزان مسئولیت متصرف ضرری است که به مالک وارد آمده نه منفعتی که او از تصرف برده است. {ض.ق, ش۳۴۵}.
۲-اثبات وجود حادثه خارجی و قهری در تلف مال و حُسن‌نیت گیرنده از مسئولیت او نمی‌کاهد. {همان کتاب}.

ماده ۳۰۴ (فروش مال غیر): اگر کسی که چیزی را مِن غیر حق دریافت کرده است خود را محق  می‌دانسته لیکن در واقع محق نبوده و آن چیز را فروخته باشد، معامله، فضولی و  تابع احکام مربوطه به آن خواهد بود.
{ر.ک مواد۳۲۳ به بعد ق.م / مواد۲۴۷ به بعد}
-از مفاد ماده۳۰۴ قانون مدنی نباید چنین استفاده شود که اگر متصرف بداند که حقی بر مال ندارد و با وجود این آن را بفروشد معامله فضولی نیست. {ر.ک ماده۱۹۷ ق.م / ض.ق, ش۳۴۵}.

ماده ۳۰۵ (هزینه نگهداری مال غیر): در مورد مواد فوق صاحب مال باید از عهده‌ی مخارج لازمه که  برای نگاهداری آن شده است بر آید مگر در صورت علم متصرف به عدم استحقاق خود.

ماده ۳۰۶ (اداره فضولی): اگر کسی اموال غایب یا محجور و امثال آن‌ها را بدون  اجازه‌ی مالک یا کسی که حق اجازه دارد اداره کند باید حساب زمان تصدی خود را  بدهد. در صورتی که تحصیل اجازه در موقع، مقدور بوده یا تأخیر در دخالت موجب ضرر  نبوده است حق مطالبه‌ی مخارج نخواهد داشت ولی اگر عدم دخالت یا تأخیر در دخالت  موجب ضرر صاحب مال باشد دخالت‌کننده، مستحق اخذ مخارجی خواهد بود که برای اداره  کردن لازم بوده است.
۱-از شرایط ماده۳۰۶ باتوجه به اصل «عدم ولایت بر دیگران» چنین بر می‌آید که مدیر فضولی در صورتی میتواند برای دریافت مخارجی که کرده است به مالک رجوع کند که به قصد احسان و یاری به او اقدام کرده باشد. {ض.ق, ش۲۹۶و۳۰۰ / ماده۳۱۴ ق.م / الزامهای خارج از قرارداد, ج۲, ش۴۷۱ به بعد}.
۲-برای اجرای حکم ماده۳۰۶ قانون مدنی اقدام مدیر فضولی باید ناشی از اجبار قراردادی یا قانونی نباشد. {همان کتاب}.
۳-موردی که شخص به اداره امور خود می‌پردازد و از این اقدام او سودی به دیگری می‌رسد مشمول ماده۳۰۶ قانون مدنی نمی‌شود. باید اداره به حساب دیگری انجام شود. {همان کتاب, ش۴۸۲}.
۴-اگر مالک مدیر فضولی را از دخالت در دارایی خود برحذر دارد یا با اقدام خاص او مخالفت کند, دیگر نمیتوان اقدام او را به سود مالک و به قصد احسان شمرد.
۵-اگر مخالفت با دخالت دیگران مستلزم امری نامشروع باشد مانند اینکه شوهری خانواده‌ی خود را بی‌سرپرست رها کند و اعلام دارد که هیچ‌کس حق ندارد به آنان نفقه بدهد, این اعلام مانع از رجوع به مالک نمی‌شود. {ض.ق, ش۳۰۰ / الزامهای خارج از قرارداد, ج۲, ش۴۸۳}.
۶-اگر شریکی برای حفظ مال مشاع آن را اداره یا تعمیر کند, اگر سایر شرایط ماده۳۰۶ قانون مدنی جمع باشد, حق رجوع به شریک دیگر دارد. {همان کتاب}.
۷-اگر مستأجری به منظور استفاده‌ی بهتر از مورد اجاره به تعمیراتی مانند رنگ‌آمیزی دیوارها و تغییر ویترین دکان دست زند, نمیتواند هزینه آن را بر مبنای ماده۳۰۶ از مالک بخواهد. {همان کتاب}.
۸-اشتباه در هویت مالک و سِمَت و ارتباط مدیر با او, مانع از اجرای ماده۳۰۶ قانون مدنی نیست. {همان کتاب, ش۴۸۷}.
۹-اگر دیوانه یا صغیر غیرممیز ندانسته به اداره دارایی دیگری دست زند, اقدام او تابع اداره فضولی نیست و تنها بر مبنای قواعد عمومی استیفاء میتوان به مالک رجوع کرد. {همان کتاب, ش۳۰۳}.
۱۰-ناتوانی مالک در اداره مال خود از شرایط اجرای ماده۳۰۶ قانون مدنی است ولی غیبت او ضروری به نظر نمی‌رسد. {همان کتاب, ش۴۸۸}.
۱۱-معیار شناسایی کاری که برای دفع ضرر لازم بوده است رفتار انسان متعارف است نه اعتقاد مدیر یا ضرورت واقعی و ضرر مسلم. {همان کتاب}.
۱۲-اگر کاری در زمان اقدام مفید می‌نموده است و عرف آن را لازم می‌دیده, بی‌فایده بودن نهایی آن مانع از رجوع مدیر به مالک نیست. {ر.ک همان کتاب / الزامهای خارج از قرارداد, ش۴۹۳}.
۱۳-اگر کسی دِین دیگری را با شرایط مقرر در ماده۳۰۶ قانون مدنی بپردازد میتواند به مدیون رجوع کند هرچند که مأذون در پرداخت نباشد و این حکم با ماده۲۶۷ قانون مدنی قابل جمع است. {همان کتاب, ش۴۹۶}.
۱۴-ماده۳۰۶ قانون مدنی شامل اداره دارایی اشخاص حقوقی هم در صورت احراز ضرورت می‌شود مشروط بر اینکه با قوانین ویژه هر شغل و صلاحیت دولت منافات نداشته باشد. {همان کتاب, ش۳۰۹}.
۱۵-برخلاف ظاهر ماده۳۰۶ قانون مدنی, به نظر می‌رسد که حکم قانون شامل امور غیرمالی هم می‌شود مگر اینکه دخالت در آن به شرافت و روابط خصوصی خانوادگی صدمه بزند. {همان کتاب}.
۱۶-اگر صاحب مهمان‌سرایی به سفارش پزشک مجروحان حادثه‌ای را که در نزدیکی مهمان‌سرا رخ داده است بپذیرد میتواند هزینه‌های مربوط به غذا, مسکن و جبران خساراتی که به لوازم مهمان‌سرا وارد شده است از بیمار مطالبه کند. {همان کتاب}.
۱۷-مدیر فضولی وظیفه ندارد کاری را که آغاز کرده است ادامه دهد با وجود این اگر مالی به صورت امانت شرعی در اختیار او قرار گیرد حق ندارد آن را رها سازد و به مالک یا مقام صالح قانونی تحویل ندهد. {ماده۱۷۱ ق.م}.
۱۸-هزینه اداره شامل تمام هزینه‌هایی که مدیر فضولی برای رسیدن به هدف خود ناچار از تحمل آنها شده است, از جمله هزینه‌های معالجه خود نیز می‌شود مگر اینکه از تقصیر او ناشی شده باشد. {همان کتاب, ش۳۱۴}.
۱۹-جراحی که در موارد ضروری از مصدوم حادثه‌ای مواظبت می‌کند حق گرفتن دستمزد دارد مگر اینکه معلوم شود قصد تبرع داشته است. {همان کتاب, ش۳۱۴ / دکتر سیدحسن امامی, ج۱, ص۳۶۰}.

فصل دوم - در ضمان قهری
ماده ۳۰۷ (اسباب ضمان): امور ذیل موجب ضمان قهری است:
۱- غصب و آن چه که در حکم غصب است.
۲- اتلاف
۳- تسبیب
۴- استیفاء

مبحث اول - در غصب
ماده ۳۰۸ (تعریف): غصب، استیلا بر حق غیر است به نحو عدوان. اثبات ید بر مال  غیر بدون مجوز هم در حکم غصب است.
۱-مقصود از «اثبات ید بر مال غیر» موردی است که شروع استیلا به اذن مالک باشد ولی بدون مجوز پس از قطع اذن (انکار یا امتناع از رد) ادامه یابد (مواد۳۱۰و۶۳۱ ق.م). {ض.ق, ش۲۲۱و۲۲۲ / الزامهای خارج از قرارداد, ج۲, ش۳۷۰ به بعد}.
۲-به نظر مشهور استیلا به نحو اشاعه نیز امکان دارد ولی استیلای مشترک از ضمان غاصبان نمی‌کاهد. غاصبان مشترک در برابر مالک مسئولیت تضامنی دارند. {همان کتاب, ش۳۷۲}.
۳-تبرئه متهم از حیث جزایی منافاتی با غاصبیت او نسبت به اموالی که نسبت سرقت و اختلاس به او داده شده ندارد. {دیوان عالی کشور, ش۳۲۱-۳۵۳۴-۱۳۱۰/۲/۳۰ (عبده, اصول قضایی حقوقی, ص۱۵۴, ش۵۰۳)}.
۴-اگر مالک زمینی که در آن کوره آجر‌پذی غصبا ساخته شده بوده در ضمن اجاره‌نامه‌ای که برای مدت محدودی تنظیم یافته اجازه بقای کوره را بدهد, این اجازه دلالت بر اذن بقای آن به طور دائم ندارد مگر دلیل دیگری در بین باشد. {شعبه۳ دیوان عالی کشور, ش۳۰۵۴-۱۳۲۱/۱۰/۱۶ (متین, مجموعه رویه قضایی, ج۲, ص۲۸۳)}.

ماده ۳۰۹ (منع مالک از تصرف): هر گاه شخصی مالک را از تصرف در مال خود مانع شود بدون آن  که خود او تسلط بر آن مال پیدا کند غاصب محسوب نمی‌شود لیکن در صورت اتلاف یا  تسبیب ضامن خواهد بود.

ماده ۳۱۰ (انکار امانت): اگر کسی که مالی به عاریه یا به ودیعه و امثال آن‌ها در  دست اوست منکر گردد، از تاریخ آن کار در حکم غاصب است.

ماده ۳۱۱ (رد عین مغصوب و بدل آن): غاصب باید مال مغصوب را عیناً به صاحب آن رد نماید و اگر  عین، تلف شده باشد باید مثل یا قیمت آن را بدهد و اگر به علت دیگری رد عین ممکن  نباشد باید بدل آن را بدهد.
{ر.ک ماده۹۵۰ ق.م}
۱-مسئولیت غاصب درباره تلف و نقص عین مال مغصوب مسئولیتی مطلق است و قطع‌نظر از سبب حادثه برعهده غاصب قرار می‌گیرد. {الزامهای خارج از قرارداد, ج۲, ش۳۷۹}.
۲-در صورتی که رد عین مستلزم تلف آن و از بین رفتن ارزش مال باشد در حکم تلف است ولی اگر قیمت تنزل پیدا کرده باشد مالک نمیتواند مال دیگری بخواهد. {همان کتاب, ش۳۲۱}.
۳-در موردی که مال ناقص را بتوان به صورت اول درآورد, مالک میتواند الزام او را بخواهد (ماده۳۲۹ ق.م) و اگر قابل ترمیم نباشد باید عین مال ناقص را به مالک داد و تفاوت قیمت را به عنوان خسارت پرداخت مگر اینکه مال ناقص قیمت نداشته باشد که در حکم تلف است (ماده۳۲۰ ق.م). {همان کتاب, ش۳۲۲و۳۸۳}.
۴-در مورد اموال مثلی دادگاه میتواند با استفاده از اختیار مقرر در ماده۳ قانون مسئولیت مدنی, مالک را از پذیرش مالی که صدمه فراوان دیده و قابل تعمیر کامل نیست مانند سپر ماشین معاف کند و آن را در حکم تلف شُمارَد. {همان کتاب, ش۳۲۲}.
۵-غاصب در انتخاب مثل یا قیمت مال تلف شده آزاد نیست و در صورت دسترسی به مثل نمیتواند قیمت آن را بدهد و مالک نیز حق درخواست قیمت ندارد. {همان کتاب, ش۳۲۵} ولی دادگاه میتواند در صورتی که دادن قیمت عادلانه‌تر باشد حکم به دادن قیمت کند (ماده۳ ق.م.م).
۶-از مفاد ماده۳۱۱ قانون مدنی به خوبی بر‌می‌آید که بدل (حیلوله) از جنس غرامت است و به ملکیت مالک در می‌آید منتها این تملیک همراه با شرط فاسخی است که به موجب آن هرگاه عین مغصوب بدست آید و غاصب بتواند آن را رد کند بدل به او باز گردانده شود. {ر.ک همان کتاب, ش۴۰۲}.
۷-اگر مال مغصوب در محل غصب مثلی و در محل تلف قیمی باشد, درباره مسئولیت غاصب به مثل یا قیمت اختلاف است و ضمان به مثل ترجیح دارد. {ر.ک همان کتاب, ش۴۰۷} و برای دیدن نظر مخالف {دکتر سیدحسن امامی, ج۱, ص۳۶۸و۳۶۹}.
۸-اگر مال در محل غصب قیمی و در محل تلف مثلی باشد, اختیار دادن قیمت یا مثل با غاصب است. {همان کتاب, ش۴۰۷}.
۹-هرگاه بهای مال تلف شده از زمان غصب تا زمان تلف و تأدیه تغییر یابد, درباره ضمان تقویم اختلاف است و به نظر می‌رسد که معیار تقویم بهای روز صدور حکم یا تأدیه است. {همان کتاب, ش۴۱۰ به بعد}.
۱۰-درباره مکان تقویم گفته شده است که محل تلف را باید درنظر گرفت ولی به نظر می‌رسد که قیمت محل غصب ترجیح دارد مگر اینکه قیمت محل تلف زیادتر باشد. {همان کتاب, ش۴۱۳}.
۱۱-حاضر نبودن غاصب برای تسلیم کافی برای صدور حکم به تأدیه قیمت نیست. باید ثابت شود که مال مغصوب تلف شده است. {دیوان عالی کشور, حکم شماره۲۰۲۹-۱۳۱۷/۹/۹ / عبده, اصول قضایی حقوقی, ص۸۰, ش۳۹۶ / حکم شماره۱۰۱۴-۱۳۱۷/۴/۳۰ / متین, مجموعه رویه قضایی, ج۲ حقوقی, ص۲۸۳}.
۱۲-دعوای غصب و مطالبه قیمت بر فروشنده مال به مقتضای ثبت منافاتی با ماده۲۴ ق.ث ندارد. {همان مجموعه, ص۲۸۲و۲۸۳}.

ماده ۳۱۲ (یافت نشدن و از مالیت افتادن مال مغصوب): هر گاه مال مغصوب، مثلی بوده و مثل آن پیدا نشود غاصب باید  قیمت حین‌الاداء را بدهد و اگر مثل، موجود بوده و از مالیت افتاده باشد باید  آخرین قیمت آن را بدهد.
-در موردی که مثل موجود است و از قیمت افتاده, غاصب باید آخرین قیمت را به عنوان ضمان ناشی از غصب و تفاوت آن با قیمت زمان غصب را به عنوان تسبیب بپردازد مشروط بر اینکه مقصر باشد و میان تقصیر او و ضرر ناشی از کسر قیمت رابطه سببیت موجود باشد. {الزامهای خارج از قرارداد, ش۳۲۶}.

ماده ۳۱۳ (بنا یا غرس در زمین دیگری): هر گاه کسی در زمین خود با مصالح متعلقه به دیگری بنایی  بسازد یا درخت غیر را بدون اذن مالک در آن زمین غرس کند صاحب مصالح یا درخت  می‌تواند قلع یا نزع آن را بخواهد مگر این که به اخذ قیمت تراضی نمایند.
۱-حکم ماده۳۱۳ قانون مدنی ناظر به موردی است که مصالح بکاربرده شده در بنا تلف نشده باشد. مصالحی که در دید عرف تلف شده محسوب است مانند گچ و آهک, در حکم تلف شده است هرچند عین آن موجود باشد. {ض.ق, ش۳۸۴}.
۲-هرگاه مالک در مقام سوء‌استفاده از حق خویش برآید و به منظور اضرار به غاصب یا اخاذی به گرفتن عین مال خود و خرابی بنا اصرار ورزد, دادگاه میتواند او را محکوم سازد (اصل۴۰ ق.ا).
۳-موردی را که دادن عین مصالح باعث خرابی و فساد آن میشود باید تابع موردی شناخت که تلف شده است. {همان کتاب}.

ماده ۳۱۴ (بهای افزوده در نتیجه عمل غاصب): اگر در نتیجه‌ی عمل غاصب، قیمت مال مغصوب زیاد شود، غاصب  حق مطالبه‌ی قیمت زیادی را نخواهد داشت مگر این که آن زیادتی عین باشد که در  این صورت عین زاید متعلق به خود غاصب است.
{ر.ک ماده۳۳ ق.م}
-هرگاه از قطعه سنگ غصب شده متصرف مجسمه‌ای گران‌بهایی بسازد, دادن اثر هنری به مالک سبب استفاده بدون جهت او میشود که باید عِوَض آن پرداخته شود. بعضی نیز آن را در حکم تلف شده می‌دانند. {ر.ک ض.ق, ش۳۸۵و۵۱۸}.

ماده ۳۱۵ (ضمان غاصب): غاصب مسئول هر نقص و عیبی است که در زمان تصرف او به مال  مغصوب وارد شده باشد هر چند مستند به فعل او نباشد.
{ر.ک مواد۴۹۳و۶۳۱ ق.م}

ماده ۳۱۶ (غصب از غاصب): اگر کسی مال مغصوب را از غاصب غصب کند آن شخص نیز مثل غاصب  سابق، ضامن است اگر چه به غاصبیت غاصب اولی جاهل باشد.

ماده ۳۱۷ (تضامن غاصبان در رد عین): مالک می‌تواند عین و در صورت تلف شدنِ عین، مثل یا قیمت  تمام یا قسمتی از مال مغصوب را از غاصب اولی یا از هر یک از غاصبین بعدی که  بخواهد مطالبه کند.
۱-در مسئولیت تضامنی غاصبان جهل آنان به موضوع و دخالت حوادث قهری, ناگهانی, و طبیعی و تقصیر دیگران در تلف تأثیر ندارد و در هر حال غاصب ضامن است.
۲-در اجرای ماده۳۱۷ قانون مدنی مالک بیش از حق خود از مجموعه مسئولان نمی‌گیرد و هر بخش از خسارت که وصول شود دیگران نیز از آن بری می‌شوند (ماده۳۱۹ ق.م). {ر.ک ض.ق, ش۴۲۷}.
۳-عین مال مغصوب را باید از متصرف آن خواست و رجوع به دیگر غاصبان به معنی اجرای تعهد آنان به تضمین رد عین است و اثر حکم محدود به این میشود که اگر نتوانستند یا نخواستند به تعهد اصلی خود عمل کنند, به خسارت ناشی از عدم انجام تعهد محکوم شوند. این خسارت در صورت تلف یا نقص عین و منافع به طور نهایی به بار می‌آید. {ر.ک همان کتاب, ش۴۳۲} و در صورت بقای عین جبران خسارت با دادن بدل حیلوله انجام می‌پذیرد که اگر انجام نشود نتیجه آن صدور حکم به عِوَض منافع تَفوّیت شده تا زمان وصول به مال مغصوب است. {همان کتاب}.
۴-هرگاه مال مغصوب در زمان تصرف یکی از غاصبان نقص و عیبی پیدا کند سپس به دست دیگران رسد و تلف شود, غاصبان بعد از او تنها ضامن مثل یا قیمت مال ناقصی هستند که غصب کرده بودند و تفاوت قیمت بر عهده کسانی است که مال سالم را در دست داشته‌اند.
۵-هرگاه مال مغصوب در جریان غصبهای متعدد فزونی یابد, مسئول تلف این فزونی دستهای پیش از آن نیستند و ضمان اختصاص به دستهای بعدی دارد.
۶-در صورتی که آخرین غاصب سند مالکیت گرفته باشد, پذیرش دعوای غصب به طرفیت فروشنده‌ی به او دشوار است و دیوان عالی کشور در {رأی شماره۱۹۹۸-۱۳۱۶/۵/۲۸-شعبه۱} دعوای غصب را بر مبنای ماده۳۱۷ قانون مدنی قابل پذیرفتن دانسته است. {احمد متین, مجموعه رویه قضایی از ۱۳۱۱تا۱۳۳۰, بخش۲ (حقوقی), ص۲۸۲و۲۸۳} و نتیجه صدور حکم در صورت بقای عین, الزام به دادن بدل حیلوله است. {ض.ق, ش۴۴۴}.

ماده ۳۱۸ (رجوع غاصبان به یکدیگر): هر گاه مالک رجوع کند به غاصبی که مال مغصوب در ید او تلف  شده است آن شخص حق رجوع به غاصب دیگر ندارد ولی اگر به غاصب دیگری به غیر آن  کسی که مال در ید او تلف شده است رجوع نماید مشارالیه نیز می‌تواند به کسی که  مال در ید او تلف شده است رجوع کند و یا به یکی از لاحقین خود رجوع کند تا  منتهی شود به کسی که مال در ید او تلف شده است و به طور کلی ضمان بر عهده‌ی کسی  مستقر است که مال مغصوب در نزد او تلف شده است.
۱-هرگاه غاصبی مغرور خدعه دیگران شده یا فریب ظاهر را خورده باشد و مالک به مغرور کننده رجوع کند, او حق مراجعه به متصرف مغرور را ندارد هرچند که مال در ید او تلف شده باشد (بند اخیر ماده۳۲۵).
۲-مغرور کننده به مغرور خود حق رجوع ندارد ولی بر دست‌های بعد از او میتواند دعوا کند. مغرور نیز در هر حال حق رجوع به کسی که او را فریفته دارد. {ض.ق, ش۴۳۶}.
۳-غاصبی مدیون تلف مال است که بر آن استیلا دارد و دیگران که واسطه این استیلا قرار گرفته‌اند مسئول هستند تا حق مالک به دست او برسد پس در صورتی که مسئولی دِین را بپردازد قائم‌مقام مالک میشود تا به مدیون رجوع کند و وثایق طلب از جمله ذمه غاصبان واسطه باقی می‌مانَد. {همان کتاب, ش۴۳۸}.

ماده ۳۱۹ (گرفتن مال مغصوب از یکی از غاصبان): اگر مالک، تمام یا قسمتی از مال مغصوب را از یکی از غاصبین  بگیرد حق رجوع به قدر مأخوذ به غاصبین دیگر ندارد.

ماده ۳۲۰ (ضمان غاصبان در مورد منافع): نسبت به منافع مال مغصوب، هر یک از غاصبین به اندازه‌ی  منافع زمان تصرف خود و مابعد خود ضامن است اگر چه استیفای منفعت نکرده باشد  لیکن غاصبی که از عهده‌ی منافع زمان تصرف غاصبین لاحق خود برآمده است می‌تواند  به هر یک نسبت به زمان تصرف او رجوع کند.
{ر.ک مواد۳۶۶و۴۹۳ ق.م}
۱-اجرت‌المثل اموالی بر عهده مالک است که در عرف برای آن اجاره منظور می‌شود و به حکم عادت میتوان به اجاره داد مانند خانه, اتومبیل و حیوان. {ض.ق, ش۴۱۵}.
۲-برای معتل ماندن منافع نامشروع نمیتوان مطالبه خسارت کرد. {همان کتاب}.
۳-در صورتی که مال مغصوب از چند جهت قابل انتفاع باشد ولی تنها یکی از آنها متعارف باشد, غاصب ضامن اجرت‌المثل همان انتفاع است.
۴-در موردی که چند انتفاع گوناگون از مال مغصوب برده میشود و این منافع در دید عرف قابل جمع است مانند گاوی که شیر می‌دهد و در کارهای سبک مزرعه نیز مورد استفاده قرار می‌گیرد, غاصب ضامن همه این منافع است خواه مورد استفاده او واقع شود یا معتل بماند.
۵-در فرضی که جمع منافع نامتعارف است غاصب یک اجرت‌المثل می‌پردازد و اگر منافع یکسان نباشد اختلاف است که با ارزش‌ترین را بدهد یا متوسط را. و نظر دوم با روح قانون مدنی سازگار‌تر است. {ض.ق, ش۴۱۵} و برای دیدن نظر مخالف {ر.ک دکتر سیدحسن امامی, ج۱, ص۳۷۳}.

ماده ۳۲۱ (ابرا و انتقال حق به یکی از غاصبان): هر گاه مالک، ذمه‌ی یکی از غاصبین را نسبت به مثل یا قیمت  مال مغصوب ابرا کند حق رجوع به غاصبین دیگر نخواهد داشت ولی اگر حق خود را به  یکی از آنان به نحوی از انحا انتقال دهد آن کس قائم‌مقام مالک می‌شود و دارای  همان حقی خواهد بود که مالک دارا بوده است.
-اگر مالک از حق رجوع به یکی از غاصبین بگذرد, این اسقاط مانع از رجوع به دیگران نیست. {ض.ق, ش۱۱۱و۴۲۳}.

ماده ۳۲۲ (ابرای یکی از غاصبان در مورد منافع): ابرای ذمه‌ی یکی از غاصبین نسبت به منافع زمان تصرف او  موجب ابرای ذمه‌ی دیگران از حصه‌ی آن‌ها نخواهد بود لیکن اگر یکی از غاصبین را  نسبت به منافع عین، ابرا کند حق رجوع به لاحقین نخواهد داشت.

ماده ۳۲۳ (ضمان خریدار مال مغصوب): اگر کسی ملک مغصوب را از غاصب بخرد آن کس نیز ضامن است و  مالک می‌تواند بر طبق مقررات مواد فوق به هر یک از بایع و مشتری رجوع کرده عین  و در صورت تلف شدن آن، مثل یا قیمت مال و همچنین منافع آن را در هر حال مطالبه  نماید.
{ر.ک ماده۲۵۹, ۲۶۱ و ۳۶۶ ق.م}
-فرض ماده۳۲۳ قانون مدنی در موردی است که مال مغصوب به تصرف خریدار داده شود وگرنه بیع مال مغصوب به تنهایی خریدار را در زمره غاصبان نمی‌آوَرَد (مواد۲۵۹و۲۶۱ ق.م).

ماده ۳۲۴ (ضمان مشتری عالِم به غصب): در صورتی که مشتری عالِم به غصب باشد حکم رجوع هر یک از  بایع و مشتری به یکدیگر در آن چه که مالک از آن‌ها گرفته است حکم‌غاصب از غاصب  بوده، تابع مقررات فوق خواهد بود.
{ر.ک مواد۳۱۷تا۳۲۰ ق.م}
-حکم این ماده نیز مشروط بر این است که مال مغصوب به تصرف خریدار در آمده باشد هرچند که در دست دیگری تلف شود (مواد۲۵۹و۲۶۱ ق.م).

ماده ۳۲۵ (خریدار جاهل به غصب): اگر مشتری جاهل به غصب بوده و مالک به او رجوع نموده باشد  او نیز می‌تواند نسبت به ثمن و خسارات به بایع رجوع کند اگر چه مبیع نزد خود  مشتری تلف شده باشد و اگر مالک نسبت به مثل یا قیمت، رجوع به بایع کند بایع حق  رجوع به مشتری را نخواهد داشت.
۱-ضمان بایع در برابر خریدار ناآگاه در فرضی که مال نزد او تلف شده است ناشی از غرور خریدار است نه قاعده غصب. همچنین است عدم امکان رجوع فروشنده به او.
۲-در اینکه آیا اجرت‌المثلی که خریدار در برابر استفاده از مال مغصوب به مالک داده است در زمره خسارات از بایع گرفته می‌شود یا نه, اختلاف وجود دارد و مشهور بر امکان گرفتن تمایل دارد. {ض.ق, ش۴۲۲}.
۳-حکم ماده۳۲۵ قانون مدنی در مواردی که مال مغصوب به وسیله معامله دیگر مانند قرض, هبه, عاریه و وکالت به تصرف طرف قرارداد در می‌آید اجرا می‌شود و ویژه بیع نیست و ماده۳۲۵ بیان مورد غالب و شایع است. {همان کتاب, ش۴۳۶ / ماده۳۲۷ ق.م}.

ماده ۳۲۶ (رجوع خریدار به غاصب): اگر عوضی که مشتری عالِم بر غصب، در صورت تلف مبیع به مالک  داده است زیاده بر مقدار ثمن باشد به مقدار زیاده نمی‌تواند رجوع به بایع کند  ولی نسبت به مقدار ثمن حق رجوع دارد.
۱-امکان رجوع خریدار به فروشنده درباره ثمن به دلیل فساد بیع (ماده۳۶۶ ق.م) و منع استفاده بدون جهت فروشنده (ماده۳۰۳ ق.م) است.
۲-عدم امکان رجوع خریدار نسبت به مقدار زاید بر ثمن به دلیل آگاهی او از غصب و تلف مبیع در دست اوست و اگر مبیع در دست فروشنده تلف شود یا جاهل بر غصب باشد حق رجوع دارد.

ماده ۳۲۷ (ترتب ایادی به غیر غصب): اگر ترتُب ایادی بر مال مغصوب، به معامله‌ی دیگری، غیر از  بیع باشد احکام راجعه به بیع مال غصب که فوقاً ذکر شده مجری خواهد بود.

مبحث دوم - در اتلاف
ماده ۳۲۸ (تلف مال دیگری): هرکس مال غیر را تلف کند ضامن آن است و باید مثل یا قیمت  آن را بدهد اعم از این که از روی عمد تلف کرده باشد یا بدون عمد و اعم از این  که عین باشد یا منفعت و اگر آن را ناقص یا معیوب کند ضامن نقص قیمت آن مال است.
۱-برای تحقق اتلاف (مباشرت در تلف), باید در نظر عرف بین تلف و کار مباشر رابطه علیت مستقیم باشد مانند شکستن و آتش زدن, چندان که بتوان گفت نوعا یا برحسب خصوصیت‌های مورد, تلف از لوازم آن کار است. {ض.ق, ش۵۶و۸۱}.
۲-ایجاد علت تلف مانند آتش افکندن و تیر انداختن به طور معمول در نظر عرف رابطه مستقیم را قطع نمی‌کند. {همان کتاب}.
۳-در اتلاف رابطه علیت مستقیم بین کار مباشر و تلف کافی است و تقصیر در آن شرط نیست. اگر انتساب به فعلی که موجب تلف شده است به شخص ممکن نباشد مانند پرتاب شدن شخص در اثر زلزله یا انفجار, نباید او را مسئول شناخت. همچنین است در مواردی که اجبار یا فریب دیگران اتلاف کننده را در حکم وسیله قرار دهد. {ض.ق, ش۵۶و۸۱}.
۴-ماده۱ قانون مسئولیت مدنی مصوب۱۳۳۹ قاعده عام مسئولیت مدنی است و حکم ماده۳۲۸ قانون مدنی خاص اتلاف است و با اعلام قاعده عام نَسخ نشده است. {ض.ق, ش۸۴}.

ماده ۳۲۹ (تخریب خانه یا بنای دیگری): اگر کسی خانه یا بنای کسی را خراب کند باید آن را به مثل  صورت اول بنا نماید و اگر ممکن نباشد باید از عهده‌ی قیمت برآید.
۱-اجرای حکم ماده۳۲۹ قانون مدنی ویژه اتلاف بنا و خانه نیست و در هر مورد که شخص مسئول نقص یا عیب مالی قرار می‌گیرد خواه به مباشرت باشد یا به تسبیب و خواه آن مال منقول باشد یا غیرمنقول, رعایت می‌شود. {ض.ق, ش۳۲۲}.
۲-در موردی که ترمیم نقص امکان ندارد و آنچه باقی مانده دارای ارزش و قابل استفاده است, تلف کننده باید تفاوت قیمت سالم و معیوب را بدهد نه تمام قیمت را. {همان کتاب / مواد۳۳۰و۳۳۱ ق.م}.
۳-دادگاه میتواند به استناد ماده۳ قانون مسئولیت مدنی به ویژه در مورد اموال مثلی و جایی که ترمیم مطلوب و متناسب مال ناقص امکان ندارد, ضامن را به دادن مثل یا قیمت محکوم نماید. {همان کتاب, ش۳۲۲و۳۲۵}.
۴-در مورد تعذر به دادن مثل {ر.ک ماده۳۱۲ ق.م}.

ماده ۳۳۰ (کشتن حیوان دیگری): اگر کسی حیوان متعلق به غیر را بدون اذن صاحب آن بکشد،  باید تفاوت قیمت زنده و کشته‌ی آن را بدهد و اگر کشته‌ی آن قیمت نداشته باشد،  باید تمام قیمت حیوان را بدهد ولیکن اگر برای دفاع از نفس بکشد یا ناقص کند،  ضامن نیست.
{ر.ک ماده۱۵ ق.م.م و ماده۳۵۸ ق.م.ا سابق}
-دفاع عملی مباح است که: ۱)دربرابر تجاوزی که نامشروع باشد ۲)در دید عرف و قانون تعدی محسوب نشود ۳)دفاع باید متناسب با ضرری باشد که شخص را تحدید می‌کند. {ض.ق, ش۱۲۶}.

مبحث سوم - در تسبیب
ماده ۳۳۱ (ضمان مسبب تلف): هر کس سبب تلف مالی بشود باید مثل یا قیمت آن را بدهد و  اگر سبب نقص یا عیب آن شده باشد باید از عهده‌ی نقص قیمت آن برآید.
{ر.ک ماده۱ ق.م.م / ماده۳۱۸ ق.م.ا سابق}
۱-در تسبیب شخص به کاری دست می‌زند که زمینه تلف را آماده می‌سازد چندان که اگر ارتکاب آن عمل نبود تلف نیز رخ نمی‌داد. درواقع عمل ضمان‌آور شرط وقوع تلف است. {ض.ق, ش۵۷}.
۲-تسبیب در صورتی ضمان‌آور است که در نظر عرف تجاوز و عدوان باشد بدین جهت «تقصیر» یکی از ارکان ضمان تسبیب است. {همان کتاب, ش۸۲}.
۳-دخالت عوامل طبیعی مانند باد و باران در تلف مال ضمان مسبب را از بین نمی‌برَد چنان‌که اگر کسی آتشی روشن کند و باد وسیله سرایت آن به باغی شود, آتش‌افروز ضامن است. {همان کتاب, ش۵۸}.
۴-در جایی که شخصی زمینه را فراهم می‌آوَرَد مثلا چاه می‌کَنَد و دیگری مباشر اتلاف می‌شود, مباشر مسئول است و رابطه سببیت را قطع می‌کند (ماده۳۳۲) مگر اینکه سبب قوی‌تر باشد.
۵-هرگاه طبیبی گرچه حاذق و متخصص باشد, در معالجه‌هایی که شخصا انجام می‌دهد یا دستور آن را صادر می‌کند, هرچند با اذن مریض یا ولی او باشد, باعث تلف جان یا نقص عضو یا خسارت مالی شود, ضامن است (ماده۳۱۹ ق.م.ا سابق). {ر.ک مسئولیت پزشک, ض.ق, ش۱۶۲ به بعد}.

ماده ۳۳۲ (اجتماع سبب و مباشر تلف): هر گاه یک نفر سبب تلف مالی را ایجاد کند و دیگری مباشر  تلف شدن آن مال بشود، مباشر مسئول است نه مسبب مگر این که سبب، اقوی باشد به  نحوی که عرفاً اتلاف مستند به او باشد.
{ر.ک ماده۳۶۳ ق.م.ا سابق}
۱-در صورتی که نحوه دخالت مباشر و مسبب در نظر عرف یکسان باشد, به نظر می‌رسد که باید هردو را مسئول شمرد به ویژه در جایی که هردو قصد اتلاف دارند. {ض.ق, ش۸۳}.
۲-هرگاه مباشر اتلاف در حکم وسیله باشد و به فرمان کارفرما یا مخدوم خود کار زیان‌بار انجام دهد, حالت مباشر در حکم اضطرار است و زیان دیده میتواند به سبب حادثه که بنا به فرض قوی‌تر است رجوع کند. {همان کتاب, ش۱۰۰}.

ماده ۳۳۳ (ضمان صاحب دیوار, امارت و کارخانه): صاحب دیوار یا عمارت یا کارخانه مسئول خساراتی است که از  خراب شدن آن وارد می‌شود مشروط بر این که خرابی در نتیجه عیبی حاصل گردد که  مالک مطلع بر آن بوده یا از عدم مواظبت او تولید شده است.
{ر.ک مواد۳۴۹تا۳۵۷ ق.م.ا سابق}
-اثبات تقصیر مالک برعهده زیان دیده است مگر در مواردی که او به موجب قرارداد یا شرط ضمنی سلامت مال مورد امانت را تضمین کرده باشد.

ماده ۳۳۴ (ضمان مالک و متصرف حیوان): مالک یا متصرف حیوان مسئول خساراتی نیست که از ناحیه‌ی آن  حیوان وارد می‌شود مگر این که در حفظ حیوان تقصیر کرده باشد لیکن در هر حال اگر  حیوان به واسطه‌ی عمل کسی منشأ ضرر گردد فاعل آن عمل، مسئول خسارات وارده خواهد  بود.
{ر.ک مواد۳۵۷ به بعد ق.م.ا سابق}
۱-اگر صاحب خانه به کسی اذن ورود در خانه را بدهد و سگی که در آنجاست یا بعد وارد می‌شود به میهمان آسیب رِسانَد, ضامن است (ماده۳۶۰ ق.م.ا سابق).
۲-نگهداری حیوانات خطرناک و وحشی مانند پلنگ و مارهای سمی در محل‌های مسکونی خود تقصیر است و زیان دیده نیازی به اثبات بی‌مبالاتی مالک یا متصرف در حفظ حیوان ندارد. {ض.ق, ش۲۸۹ به بعد}.
۳-اگر عمل دیگری بین تقصیر مالک و ورود ضرر فاصله ایجاد کند, مانند تحریج سگ به حمله, چندان که عرف آن را علت اصلی و مستقیم ضرر به شمار آوَرَد, باید فاعل را مسئول جبران خسارت دانست.
۴-در قانون مجازات اسلامی مواردی پیش‌بینی شده که قانون‌گذار تقصیر مالک را مفروض شناخته است و باید آنها را در مورد اثبات تقصیر مُخَصِّص ماده۳۳۴ شمرد. {ر.ک مواد۳۶۰ به بعد ق.م.ا سابق / ض.ق, ش۲۸۹ به بعد}.

ماده ۳۳۵ (تصادم دو وسیله نقلیه): در صورت تصادم بین دو کشتی یا دو قطار راه‌آهن یا دو  اتومبیل و امثال آن‌ها، مسئولیت متوجه طرفی خواهد بود که تصادم در نتیجه‌ی عمد  یا مسامحه‌ی او حاصل شده باشد و اگر طرفین، تقصیر یا مسامحه کرده باشند هر دو  مسئول خواهند بود.
{ر.ک قانون بیمه اجباری مسئولیت دارندگان وسائل نقلیه موتوری زمینی / مواد۳۳۶و۳۳۷ ق.م.ا سابق}
۱-در مورد تصادمی که بدون تقصیر رخ می‌دهد و سبب آن علت خارجی مانند طوفان و خرابی چراغ راهنما باشد, هیچ یک از دو راننده مسئول نیست {ماده۱۶۳ قانون دریایی / تبصره ماده۳۳۷ ق.م.ا سابق} ولی اگر بتوان رابطه علیت عرفی بین فعل راننده و ورود ضرر احراز کرد, قاعده اتلاف حکومت دارد و تلف کننده مسئول است. {ض.ق, ش۲۳۴}.
۲-در مورد تصادم بدون تقصییر وسیله نقلیه موتوری زمینی, دارنده وسیله مسئول است مگر اینکه ثابت کند نقش طرف مقابل برای او در حکم قوه قاهره بوده است. {ماده۱ قانون بیمه اجباری (سابق)}.
۳-در موردی که طرفین مسامحه یا تقصیر کرده‌اند و هردو مسئول هستند اختلاف شده است که آیا باید هرکدام تمام خسارت دیگری را بپردازد یا یا نیم آن را یا خسارات به بار آمده باید به نسبت درجه تقصیر تقسیم شود؟ {ض.ق, ش۱۸۵و۱۸۶}. مواد۳۳۶و۳۶۵ ق.م.ا سابق تقسیم به تساوی را پذیرفته و از قانون بیمه اجباری تقسیم برحسب درجه مسئولیت استنباط می‌شود که ممکن است در مورد خاص خود اجرا شود.

مبحث چهارم - در استیفاء
ماده ۳۳۶ (استیفا از کار دیگری): هر گاه کسی بر حسب امر دیگری اقدام به عملی نماید که عرفاً برای آن عمل اجرتی بوده و یا آن شخص عادتاً مهیای آن عمل باشد عامل، مستحق اجرت  عمل خود خواهد بود مگر این که معلوم شود که قصد تبرع داشته است.
تبصره ـ چنانچه زوجه کارهایی را که شرعاً به عهده وی نبوده و  عرفاً برای آن کار اجرت‌المثل باشد، به دستور زوج و با عدم قصد تبرع انجام داده  باشد و برای دادگاه نیز ثابت شود، دادگاه اجرت‌المثل کارهای انجام گرفته را محاسبه  و به پرداخت آن حکم می‌نماید. (الحاقی بموجب قانون الحاق یک تبصره به ماده (۳۳۶)  قانون مدنی مصوب۱۳۸۵)
۱-واژه «امر» در ماده۳۳۶ قانون مدنی به معنی خواستن است نه فرمان دادن. {ض.ق, ش۲۸۶و۲۹۳}.
۲-الزام به پرداخت اجرت‌المثل ویژه انجام دادن کاری است که مشروع و مباح باشد. {همان کتاب, ش۲۸۶}.
۳-ممکن است استیفا از عمل دیگری بر مبنای تراضی نباشد و با وجود این مبنای استحقاق اجرت‌المثل شود. {همان کتاب, ش۴۵۶}.
۴-داشتن قصد تبرع امری است خلاف اصل (ماده۲۶۵ ق.م) و باید ثابت شود. {همان کتاب, ش۴۶۵}.
۵-مفاد ماده۳۳۶ قانون مدنی تا جایی که با استیفا از مال تناسب دارد قابل اجرا است و نباید آن را محدود به انجام دادن کار کرد. {همان کتاب, ش۴۵۶و۴۵۷}.
۶-برای اجرای تکلیفی که به عهده شخص است نمیتوان اجرت‌المثل خواست هرچند که منتفع درخواست اجرای آن را کرده باشد. به عنوان مثال زن نمیتواند برای انجام دادن کاری که لازمه زندگی مشترک و معاضدت خانوادگی است, اجرت‌المثل مطالبه کند هرچند که شوهر اجرای آن را بخواهد.

ماده ۳۳۷ (استیفا از مال دیگری): هر گاه کسی بر حسب اذن صریح یا ضمنی، از مال غیر استیفای  منفعت کند، صاحب مال مستحق اجرت‌المثل خواهد بود مگر این که معلوم شود که اذن  در انتفاع، مجانی بوده است.
۱-مفاد ماده۳۳۷ ویژه استیفا از عین اموال نیست و شامل استیفا از انجام دادن کار دیگری نیز می‌شود. {ض.ق, ش۴۵۶و۴۵۷}.
۲-استفاده از مال دیگری به طور معمول در دید عرف اجرت دارد با وجود این هرگاه به موردی برخورد شود که ظهور در انتفاع مجانی داشته باشد, مانند دادن سه‌چرخه سواری به کودک, منتفع الزامی به دادن اجرت‌المثل ندارد. {همان کتاب, ش۴۹۶}.

باب سوم - در  عقود معینه مختلفه
  فصل اول - در بیع
  مبحث اول - در احکام بیع
ماده ۳۳۸ (تعریف بیع): بیع عبارت است از تملیک عین به عوض معلوم.
۱-در بیع باید دو طرف تراضی کنند که یکی از دو عوض(عین) مبیع و دیگری ثمن و بهای آن باشد؛ مبادله بدون قید و امتیاز معاوضه است.
۲-در عرف داد و ستد مبادله مال به پول بیع است و کالا به کالا معاوضه، مگر این که خلاف آن احراز شود. {ر.ک ع.م، ج۱، ش۶}.
۳-واژه «عین» در تعریف ماده ۳۳۸ برای امتیاز بیع از اجاره است که تملیک منفعت به عوض معلوم تعریف می‌شود (ماده۴۶۶ ق.م.). {ر.ک ع.م، ج۱، ش۲۴}.
۴-در موردی که مالی به مدت طولانی در برابر اقساط معین در اختیار دیگری گذارده می‌شود و در پایان مدت و پرداخت اقساط خود به خود به ملکیت متصرف در می‌آید، آنچه واقع شده بیع است. ولی، در فرضی که سبب انتقال به وجود نیامده است و نیاز به تراضی دوباره یا تصمیم یکی از دو طرف دارد، اجاره است. {ر.ک همان کتاب، ش۷}.
۵-اجاره به شرط تملیک خود یکی از عقود معین است که عرف تجارت شرایط آن را معین می‌کند و از نظر تحلیلی اجاره است همراه با وعده بیع. {همان کتاب، ش۷و۵۳ به بعد}.
۶-در فرضی که ساختن کالایی سفارش داده می‌شود و مصالح آن را صنعتگر و هنرمند تهیه می‌کند و مجموع را انتقال می‌دهد عقد تابع احکام بیع است، مگر این که ارزش مصالح در برابر کار چندان ناچیز باشد که اجاره خدمت غلبه کند. {همان کتاب، ش۸ و (۱)}.
۷-وکالت صوری و به قصد بیع تابع احکام بیع است. {دیوان عالی کشور، شعبه ۵، حکم۲۲- ۱۰/۳/۱۳۵۸ / همان کتاب، ش۱۲ / ق.ع، ج۳، ش۶۲۹ به بعد}.
۸-در بیع مال کلی، تملیک به تسلیم مال یا تعیین مصداق کلی از سوی فروشنده تحقق می‌یابد، ولی تسلیم عمل حقوقی جداگانه نیست و تملیک اثر بیع است. {ر.ک ع.م، ج۱، ش ۱۶تا۱۸} و برای دیدن نظر مخالف، {دکتر سیدحسن امامی، ج۱، ص۴۵۱و۴۸۸}.
۹-بیعی که ثمن آن صوری یا ناچیز(مانند یک سیر نبات یا قوطی کبریت) است، بیع نیست و احتمال دارد به تفاوت موارد هبه یا صلح تلقی شود یا باطل. {ر.ک همان کتاب، ش ۲۰تا۲۲}.
۱۰-درباره بیع اموال غیرمادی (مانند سرقفلی، حق تالیف و اختراع، علامت تجارتی و صنعتی)، {ر.ک همان کتاب، ش۲۰۹ به بعد}.
۱۱-در مورد فروش سهام شرکت‌ها، {ر.ک همان کتاب، ش۲۱۰}.

ماده ۳۳۹ (بیع به ایجاب و قبول و داد‌و‌ستد (مُعاطات)): پس از توافق بایع و مشتری در مبیع و قیمت آن، عقد بیع به  ایجاب و قبول واقع می‌شود. ممکن است بیع به داد و ستد نیز واقع گردد.
۱-بیع املاک تابع قواعد ثبت (مواد ۲۲ و ۴۶ تا۴۸) است و باید با سند رسمی انجام شود. ع.م، ج۱، ش۶۰و۱۷۷}.
۲-درباره طبیعت و اثر وعده بیع (قول‌نامه)، {ر.ک همان کتاب، ش۴۲ به بعد و (۲) / ق.ع، ج۱، ش۲۰۰تا۲۰۳}.
۳-درباره خرید و فروش اراضی بایر و موات شهری، {ر.ک قانون زمین شهری / ع.م، ج۱، ش۱۸۳و۱۸۴}.
۴-درباره بیع و املاک دولتی و عمومی، {ر.ک همان کتاب، ش۱۹۸ به بعد}.
۵-درباره خرید و فروش اتومبیل، {ر.ک همان کتاب، ش۲۰۷} و کشتی، {ماده۲۴ قانون دریایی / همان کتاب، ش۲۰۵}.
۶-صِرف قباله عادی یا پیش‌نویس سند رسمی که به امضای طرفین نرسیده است مثبت وقوع بیع نخواهد بود. {دیوان عالی کشور، ش۴، حکم۱۴۳۳- ۱۳۲۴/۸/۲۸ (متین، مجموعه رویه قضایی-حقوقی، ص۷۴)}.
۷-از لحن حکم ماده۳۳۹ برمی‌آید که توافق درباره فروش، تا زمانی که تصمیم نهایی با ایجاب و قبول اعلام نشده است، اثری در تملیک و انتقال ندارد.

ماده ۳۴۰ (صراحت ایجاب و قبول): در ایجاب و قبول، الفاظ و عبارات باید صریح در معنی بیع  باشد.
۱-به کاربردن واژه «بیع» ضروری نیست. معنی صریح در این ماده قاطع و روشن است و باید در بیان انتقال صریح باشد. {ر.ک ع.م، ج۱، ش۵۷}
۲-مفاد ماده۳۴۰ قانون مدنی مانع از وقوع بیعی که به داد و ستد واقع می‌شود نیست (ماده۳۳۹ ق.م.) همچنین، ممکن است قبول بیع ضمنی باشد (مانند فروختن کالایی که برای خرید نزد فروشنده فرستاده شده است). ق.ع قراردادها، ج۱، ش۱۳۶}

ماده ۳۴۱ (بیع مشروط و مؤجل): بیع ممکن است مطلق باشد یا مشروط و نیز ممکن است که برای  تسلیم تمام یا قسمتی از مبیع یا برای تأدیه‌ی تمام یا قسمتی از ثمن، اجلی قرار  داده شود.
۱-ممکن است برای تسلیم مبیع و ثمن اجل معین شود و هر دو مؤجل باشد. {ع.م، ج۱، ش۱۲۴و۲۱۷} / دکتر امامی، ج۱، ص۴۵۵}. بعضی نیز از مفاد ماده استنباط کرده‌اند که باید یکی از آن دو مؤجل باشد.
۲-در مورد بیع کلی به ثمن نسیه، بعضی از نویسندگان نظر داده‌اند که مبیع باید تسلیم شود و قبض شرط صحت است {دکتر سیدحسن امامی، ج۱، ص۴۵۳و۴۵۵}. ولی آنچه به طور صریح در شرع منع شده بیع دِین به دِین است: یعنی بیع چیزی که پیش از بیع دِین است به دِین، و دلیل قاطعی برای دِین کالی به کالی وجود ندارد و موضوع مشمول ماده ۱۰ قانون مدنی است. {ع.م، ج۱، ش۱۲۴و۲۱۷}
۳-اجل پرداخت باید معین باشد و احتمال کوتاه و بلند شدن در آن نرود. مجهول ماندن اجل باعث بطلان شرط و بیع است. {همان کتاب، ش۲۱۳}
۴-در موردی که وسیله پرداخت ثمن چک و سفته است، چگونگی پرداخت تابع سندی است که وسیله وفای به عهد شده و نباید آن را با تبدیل تعهد اشتباه کرد و گمان برد که با صدور چک و سفته دین پرداخته شده است. {همان کتاب، ش۲۱۵}
۵-در بیع سلم یا سلف (مبیع کلی و در ذمه در برابر ثمن) لزومی به نقد بودن ثمن یا تسلیم آن در مجلس عقد وجود ندارد. {همان کتاب، ش۲۱۶}
۶-در مورد خرید به اقساط و با کارت‌های اعتباری، {ر.ک همان کتاب، ش۲۱۴ و (۷)

ماده ۳۴۲ (معلوم بودن مبیع): مقدار و جنس و وصف مبیع باید معلوم باشد و تعیینمقدار آن  به وزن یا کیل یا عدد یا ذرع یا مساحت یا مشاهده، تابع عرف بلد است.
{ر.ک مواد۳۵۱و۳۵۴ ق.م.}
۱-هرگاه اشیایی که یکی از آن‌ها مورد بیع قرار گرفته است از حیث ارزش و اوصاف یکسان باشد (مانند یکی از بخاری های ارج موجود در فروشگاه معین)، مبیع به منزله کلی در معین (مقدار معین از شیی متساوی الاجزاء) است و نباید در نفوذ آن تردید کرد. {ع.م، ج۱، ش۷۸}
۲-اگر فروشنده پیشنهاد فروش یکی از دو چیز را که ارزش برابر ندارد بکند و بهای هر یک از معین سازد و به مشتری اختیار دهد تا هر کدام را که می‌خواهد انتخاب کند، هر کدام را که خریدار برگزیند بیع نسبت به آن واقع می‌شود. {ر.ک همان کتاب}
۳-هرگاه مبیع قابلیت تعیین را در آینده داشته باشد و هنگام عقد معین نباشد (مانند فروش اسب برنده در مسابقه) در نفوذ بیع اختلاف است و حکم ب صحت ترجیح دارد. {همان کتاب}
۴-تعیین اوصافی که در قصد مشترک از انگیزه‌های اصلی معامله است و در ارزش مبیع اثر دارد ضروری است. {ر.ک همان کتاب / ق.ع، ج۲، ش۳۹۶}
۵-در مبیع  معین، کافی است که مقدار و جنس و وصف مبیع نزد دو طرف معلوم باشد و ضرورتی ندارد که در اسناد بیع و الفاظ ایجاب و قبول بیاید، ولی در مبیع کلی ذکر جنس و مقدار و وصف مبیع ضروری است. {ر.ک همان کتاب، ش۷۹ / ماده۳۵۱ ق.م}
۶-مقصود از «عرف بلد» در ماده۳۴۲ قانون مدنی عرف محل وقوع عقد است، مگر این که خلاف آن تصریح شود یا از قراین برآید که عرف شهر معینی مقصود طرفین بوده است (ملاک ماده۹۶۸ ق.م). {همان کتاب، ش۸۱}
۷-فروش مالی که مقدار قطعی مبیع و ثمن معلوم نیست، ولی توافق درباره ارزش مبیع در هر واحد از وزن و پیمانه و عدد انجام شده است و عرف آن را می‌پذیرد، در واقع تعهد به انتقال مقدار لازم از کالای مورد توافق است و به هر اندازه که تسلیم شود بیع به داد و ستد واقع می‌شود. {ر.ک همان کتاب، ش۷۸}
۸-درباره فروش از روی نمونه، {ر.ک ماده۳۵۴ ق.م}

ماده ۳۴۳ (مبیع به شرط مقدار معین): اگر مبیع به شرط مقدار معین فروخته شود بیع واقع می‌شود  اگر چه هنوز مبیع شمرده نشده یا کیل یا ذرع نشده باشد.
{ر.ک مواد۳۵۵و۳۸۴ ق.م}
۱-ماده۳۴۳ ناظر به شرط مقدار است، ولی میتوان آن را در مورد سایر اوصاف مبیع نیز اجراء کرد: مانند فروش پارچه به شرط این که بافت انگلیس باشد. {ر.ک ماده۲۳۵ ق.م}
۲-مفاد ماده۳۴۳ در مورد جنس مبیع قابل اِعمال نیست. {ر.ک ماده۳۵۳ ق.م / ع.م، ج۱، ش۸۳}
۳-برای دیدن فرضی که شرط مقدار به عنوان وصف مبیع به کار گرفته می‌شود و شرط وصف است، {ر.ک ماده۳۵۵ ق.م} و در فرضی که تخلف از شرط مقدار می‌شود، {ر.ک ماده۳۸۴ ق.م}

ماده ۳۴۴ (اصل حال بودن تسلیم مبیع و ثمن و لزوم بیع / شرط ضمنی): اگر در عقد بیع، شرطی ذکر نشده یا برای تسلیم مبیع یا  تادیهقیمت، موعدی معین نگشته باشد بیع، قطعی و ثمن، حال محسوب است مگر این که بر  حسب عرف و عادت محل یا عرف و عادت تجارت در معاملات تجارتی وجود شرط یا موعدی  معهود باشد اگر چه در قرارداد بیع ذکری نشده باشد.
{ر.ک ماده۲۲۵ ق.م}

مبحث دوم - در طرفین معامله
ماده ۳۴۵ (اهلیت برای معامله و تصرف در مبیع): هر یک از بایع و مشتری باید علاوه بر اهلیت قانونی برای  معامله، اهلیت برای تصرف در مبیع یا ثمن را نیز داشته باشد.
{ر.ک مواد۲۱۰تا۲۱۳ و ۱۲۰۷تا۱۲۱۵ ق.م}
۱-مست و بیهوش و خواب نیز در حکم محجورانند و معامله با آن‌ها باطل است (ماده۱۹۵ ق.م).
۲-ورشکسته را نباید در زمره محجوران آورد، ولی او به دلیل حمایت از حقوق طلبکاران از اختیار تصرف در مال خود محروم شده است. ع.م، ج۱، ش۶۶}
۳-اختیار تصرف در موردی هم که شخص به نمایندگی دست به معامله می‌زند مطرح است؛ بیع فضولی نافذ نیست و هم چنین است بیع وکیلی که خارج از حدود اختیار یا برخلاف غبطه موکل اقدام می‌کند (مواد۶۷۷و۱۰۷۳و۱۰۷۴ ق.م.). {همان کتاب، ش۶۷}

ماده ۳۴۶ (بیع به اکراه): عقد بیع باید مقرون به رضای طرفین باشد و عقد مکره نافذ  نیست.
{ر.ک مواد۲۰۲تا۲۰۹ ق.م}

ماده ۳۴۷ (اهلیت نابینا برای خرید و فروش): شخص کور می‌تواند خرید و فروش نماید مشروط بر این که شخصاً  به طریقی غیر از معاینه یا به وسیله‌ی کس دیگر ولو طرف معامله، جهل خود را  مرتفع نماید.

مبحث سوم - در مبیع
ماده ۳۴۸ (شرایط: لزوم مالیت، منفعت عقلایی، قابلیت خرید و فروش و قدرت بر تسلیم بایع): بیع چیزی که خرید و فروش آن قانوناً ممنوع است و یا چیزی  که مالیت و یا منفعت عقلایی ندارد یا چیزی که بایع، قدرت بر تسلیم آن ندارد  باطل است مگر این که مشتری، خود قادر بر تَسَلُّم باشد.
۱-همین که مبیع در رابطه دوطرف ارزش مالی داشته باشد، عینی عرف دادن پول را در برابر آن معقول شناسد کافی است (مانند فروش یادگاری‌های خانوادگی). {ر.ک ع.م، ج۱، ش۷۴ / هیات عمومی دیوان عالی کشور، ح.ش۵۸۹۲ - ۱۳۳۸/۱۱/۱۰ (کیهان، مجموعه رویه قضایی از ۲۸تا۴۲، ج۲، ص۳۲۵)}
۲-خرید و فروش اموال عمومی (مواد۲۳تا۲۷ ق.م) مال وقف (ماده۳۴۹ ق.م) مال مرهون، اسلحه و اشیاء عتیقه ممنوع است. {همان کتاب، ش۷۵}
۳-در مواردی که به حکم عادت دسترسی به مبیع امکان دارد و درجه احتمال اجرای عقد به اندازه‌ای است که از مرحله تردید می‌گذرد (مانند فروش پرنده بومی در حال پرواز یا میوه‌ای که بر درخت است) بیع درست است. ولی، در فرضی که احتمال دسترسی به مبیع اندک است (مانند ماهی در دریا و پرنده‌ای در هوا) بیع باطل است. {ر.ک همان کتاب، ش۴}
۴-ناتوانی موقت بایع در تسلیم مبیع باعث بطلان عقد نیست و در صورت جهل خریدار برای او حق فسخ ایجاد می‌کند (خیار تعذر تسلیم). {ر.ک همان کتاب، ش۹۵}
۵-در مورد اثر ناتوانی عارضی بعد از بیع اختلاف است و نفوذ آن ترجیح دارد. {همان کتاب، ش۹۶}
۶-توان تسلیم انسانی متعارف باید معیار ارزیابی برای بطلان و نفوذ بیع قرار گیرد. {همان کتاب، ش۹۷}
۷-صحت بیع مشروط است به قدرت واقعی بایع بر تسلیم مبیع و، بر فرض که بایع هنگام معامله خود را قادر بر تسلیم مبیع بداند یا نشان دهد ولی در واقع عاجز باشد، مطابق ماده ۳۴۸ قانون مدنی بیع باطل است. {دیوان عالی کشور، ح.ش۲۱۲۴- ۱۳۱۶/۱۰/۱۶ شعبه۳ (متین، مجموعه رویه قضایی-حقوقی، ص۷۳)}

ماده ۳۴۹ (بیع مال وقف): بیع مال وقف، صحیح نیست مگر در موردی که بین موقوف‌علیهم،  تولید اختلاف شود به نحوی که بیم سفک دِماء رود یا منجر به خرابی مال موقوفه  گردد و همچنین در مواردی که در مبحث راجع به وقف، مقرر است.
{ر.ک مواد۸۸و۸۹ ق.م}
۱-مقصود از «سفک دماء» قتل نفس است نه هر خونریزی، خواه قتل نفس فوری باشد یا جرح منتهی به آن.
۲-رهن گذاردن مال وقف نیز جایز نیست، زیرا وقف را در معرض زوال قرار می‌دهد و این اقدام با مفهوم حبس عین منافات دارد. وانگهی، مالی قابل رهن گذاردن است که قابل نقل و انتقال قانونی باشد (ماده۷۷۴ ق.م). {دکتر سیدحسن امامی، ج۱، ص۸۹}
۳-پس از فروش عین موقوفه، وقف به اقرب به غرض واقف تبدیل می‌شود. {ر.ک ماده۹۰ ق.م}
۴-در این که آیا ثمن فروش مال موقوف یا مالی که با آن خریده می‌شود خود به خود وقف است یا باید وقف شود، اختلاف است و اقوی برهم نخوردن نظام وقف در مورد بدل آن است. {ع.م، ج۳، ش۱۴۱ / ر.ک ماده۷۹۱ ق.م در مورد بدل رهن}.

ماده ۳۵۰ (اقسام مبیع): مبیع ممکن است مفروز باشد یا مشاع یا مقدار معین به طور  کلی از شئ متساوی‌الاجزا و همچنین ممکن است کلی‌فی‌الذمه باشد.
۱-در مورد تملیک کلی‌فی‌الذمه و جمع ماده۳۵۰ ق.م با تعریف بیع (ماده۳۳۸ ق.م)، {ع.م، ج۱، ش۱۶ به بعد / همچنین ماده۳۳۸}.
۲-درباره اقسام عین و بیع مشاع و کلی در معین، {ر.ک دوره مقدماتی حقوق مدنی، ج۱، اموال و مالکیت، ش۲۵الی۲۹ / ع.م، ج۱، ش۱۷۹}
۳-در قبض مبیع کلی یا منتشر در افراد معدود، اجازه و تعیین فروشنده شرط است؛ و در صورت امتناع او از تعیین، بایستی به وسیله دادگاه الزام به تعیین شود. {دیوان عالی کشور، ح.ش۲۶۶۱- ۱۳۱۶/۱۲/۴ شعبه۱ (متین، مجموعه رویه قضایی-حقوقی، ص۷۶)}

ماده ۳۵۱ (لزوم تعیین مقدار و جنس و وصف مبیع کلی): در صورتی که مبیع، کلی (یعنی صادق بر افراد عدیده) باشد،  بیع وقتی صحیح است که مقدار و جنس و وصف مبیع ذکر شود.
۱-ماده۳۵۱ قانون مدنی راجع به مواردی است که مورد معامله کلی و صادق بر افراد عدیده و مثلی باشد و بنابراین، اگر موضوع معامله غیرمثلی (مثلا چهار رأس گاو) بوده و سند مدرکیه هم حاکی باشد که گاوها موجود بوده‌اند، استناد به ماده مزبور صحیح نیست و تعیین نشدن رنگ و سن گاوها در سند موجب بطلان معامله نخواهد بود، مگر اینکه معلوم گردد حین معامله گاوها وجود نداشته یا نزد خریدار مجهول بوده‌اند. {دیوان عالی کشور، ح.ش۳۴۴-۱۳۲۶/۱/۲۶ شعبه۳ (متین، مجموعه رویه قضایی-حقوقی، ص۷۴)}
۲-اگر در قباله آمده باشد که «فروشنده تمام سهم خود را از زمین و چمن و غیره، بدون استثناء چیزی، با حدود معین و مشخص به خریدار انتقال داد»، چون این جمله حکایت دارد که حدود و مشخصات مبیع نزد طرفین معلوم بوده است، حکم به بطلان بیع از جهت ابهام و جهل در مبیع برخلاف سند خواهد بود. {دیوان عالی کشور، ح.ش۲۴۷ - ۱۳۱۹/۱۲/۱ (همان مجموعه) / ر.ک ع.م، ج۱، ش۷۹}
۳-مقصود ماده۳۵۱ لزوم ذکر مقدار و جنس و وصف مبیع در عقد است نه در سند اثبات کننده آن.
۴-انتخاب نمونه دو طرف را از ذکر اوصاف مبیع بی‌نیاز می‌کند. {ع.م، ج۱، ش۸۷

ماده ۳۵۲ (بیع فضولی): بیع فضولی نافذ نیست مگر بعد از اجازه‌ی مالک به طوری که  در معاملات فضولی مذکور است.
{ر.ک مواد۲۴۷تا۲۶۳ ق.م}
-درباره بیع فضولی گذشته از جلد دوم قواعد عمومی قراردادها، {ر.ک ع.م، ج۱، ش۲۰۷}

ماده ۳۵۳ (اشتباه و تدلیس در جنس و وصف مبیع): هر گاه چیز معین به عنوان جنس خاصی فروخته شود و در واقع  از آن جنس نباشد بیع، باطل است و اگر بعضی از آن، از غیرجنس باشد نسبت به آن  بعض باطل است و نسبت به مابقی مشتری حق فسخ دارد.
{ر.ک ماده۲۰۰ ق.م}
-جنس وصف ذاتی یا جوهری مبیع است و به تعبیری خود موضوع معامله است (مانند طلا بودن گلوبند یا نخلی بودن پارچه)، مگر اینکه در قرارداد وصف بارز دیگری (مانند قدمت) مورد نظر باشد که در این صورت اشتباه در جنس به معنی اشتباه در همان وصف است. {ع.م، ج۱، ش۸۰ / ق.ع، ج۱، شرح ماده۲۰۰}

ماده ۳۵۴ (فروش از روی نمونه): ممکن است بیع از روی نمونه به عمل آید. در این صورت  بایدتمام مبیع مطابق نمونه تسلیم شود والا مشتری خیار فسخ خواهد داشت.
۱-انتخاب نمونه دو طرف را از ذکر اوصاف مبیع (ماده۳۵۱) بی‌نیاز می‌کند. {ع.م، ج۱، ش۸۷}
۲-در صورتی که اوصاف مبیع در قرارداد با نمونه مخالف باشد، در این که کدام  مقدم است، اختلاف وجود دارد و به نظر می‌رسد ترجیح تابع اوضاع و احوال باشد. {ع.م، ج۱، ش۸۷}
۳-در هر بیع با نمونه این شرط ضمنی وجود دارد که تسلیم زمانی پذیرفته است که خریدار امکان فرصت متعارف برای مطابقت نمونه با کالای تسلیم شده را داشته باشد و تا آن زمان می‌تواند پرداخت ثمن را به تاخیر اندازد، مگر اینکه در قرارداد خلاف آن تصریح شود. {همان کتاب}
۴-در صورتی که نمونه پیش از تسلیم تلف شود و اوصاف آن در قرارداد نیامده باشد، فروشنده در انتخاب مصداق کلی تابع ماده ۲۷۹ قانون مدنی است و خریدار مدعی لزوم وصف ویژه محسوب می‌شود. {همان کتاب}

ماده ۳۵۵ (فروش ملک به شرط داشتن مساحت معین): اگر ملکی به شرط داشتن مساحت معین فروخته شده باشد و بعد  معلوم شود که کمتر از آن مقدار است، مشتری حق فسخ معامله را خواهد داشت و اگر  معلوم شود که بیشتر است، بایع می‌تواند آن را فسخ کند مگر این که در هر دو  صورت، طرفین به محاسبه زیاده یا نقیصه تراضی نمایند.
{ر.ک مواد۲۳۵و۳۸۴ ق.مو و ماده۱۴۹ ق.ث}
۱-در ماده۳۵۵ قانون مدنی مفروض این است که شرط مقدار به عنوان وصف ملک مورد تراضی قرار گرفته و ثمن برای کل مبیع، بدون توجه به بهای هر جزء از مساحت، معین شده است. خیار فسخ دو طرف نیز خیار تخلف از وصف(شرط صفت) است (ماده۲۳۵ ق.م). {ر.ک ع.م، ج۱، ش۸۴}
۲-مفروض این است که شرط صفت در مورد مقدار ملک به سود هر دو طرف  است: بدین ترتیب که، اگر مساحت ملک بیش تر باشد، فروشنده حق فسخ پیدا کند، و اگر کمتر باشد، خریدار.
۳-برای مقایسه مفاد ماده ۳۵۵ با ۳۸۴قانون مدنی، {ر.ک همان کتاب، ش۸۷}
۴-حکم ماده۳۵۵  ق.م ویژه املاک نیست؛ هرجا که مورد معامله به عنوان کل تجزیه ناپذیر فروخته شود و مقدار یکی از اوصاف آن کل است (مانند فروش قالیچه) و قیمت در برابر همان کل قرار گیرد، اجراء می‌شود. {همان کتاب، ش۸۴و۸۸}

ماده ۳۵۶ (جزء و توابع مبیع / حکومت عرف): هر چیزی که بر حسب عرف و عادت جز یا از توابع مبیع شمرده  شود یا قرائن، دلالت بر دخول آن در مبیع نماید داخل در بیع و متعلق به مشتری  است اگر چه در عقد، صریحاً ذکر نشده باشد و اگر چه متعاملین، جاهل بر عرف  باشند.
{ر.ک ماده۲۲۵ ق.م}
۱-حکم ماده۳۵۶ قانون مدنی قاعده تکمیلی است و دو طرف میتوانند به تراضی آنچه را به حکم عرف از اجزاء و توابع مبیع است از آن استثنا کنند. {ر.ک ع.م، ج۱، ش۹۰ / بند۲ ماده۳۵۸ ق.م}
۲-برای تمیز قلمرو مبیع، احراز قصد مشترک طرفین اهمیت فراوان دارد و مهم‌ترین منبع رفع اختلاف است: برای مثال، اگر در سند فروش باغی با حدود و مساحت معین نوشته شود: «باغ مشجر محصور و غیرمشجر و در خارج از حدود صنعت قطعه زمینی ملک فروشنده باشد که اگر بر مبیع بیفزایند مساحت مبیع کامل می‌شود، اختلاف شده است که آیا آن قطعه زمین نیز جزء مبیع است  یا، چون خارج از محدوده سند است، در ملک فروشنده باقی است و مبیع کسر مساحت دارد: {دادگاه استان مرکز، ح.ش۹۸- ۱۳۴۱/۵/۲۹ شعبه۱۳ / هیات عمومی دیوان عالی کشور، رسیدگی به حکم اصراری همان رأی / ر.ک همان کتاب، (۳)}.

ماده ۳۵۷ (قلمرو بیع / اصل عدم انتقال ملک): هر چیزی که بر حسب عرف و عادت جز یا تابع مبیع شمرده نشود  داخل در بیع نمی‌شود مگر این که صریحاً در عقد ذکر شده باشد.
-مقصود از قید«صریحا» در ماده۳۵۷ قانون مدنی، روشن و بی تردید است، هرچند به طور ضمنی از مفاد سند و قصد مشترک دو طرف استنباط شود. {ر.ک ع.م، ج۱، ش۹۱}

ماده ۳۵۸ (توابع عرفی مبیع در فروش باغ و زمین و خانه): نظر به دو ماده‌ی فوق، در بیع باغ، اشجار و در بیع خانه،  ممر و مجری و هر چه ملصق به بنا باشد به طوری که نتوان آن را بدون خرابی نقل  نمود متعلق به مشتری می‌شود و بر عکس، زراعت در بیع زمین و میوه در بیع درخت و  حمل در بیع حیوان متعلق به مشتری نمی‌شود مگر این که تصریح شده باشد یا بر حسب  عرف از توابع شمرده شود. در هر حال طرفین عقد می‌توانند به عکس ترتیب فوق تراضی  کنند.

ماده ۳۵۹ (اصل عدم دخول در مبیع): هر گاه دخول شئ در مبیع عرفاً مشکوک باشد آن شئ داخل در  بیع نخواهد بود مگر آن که تصریح شده باشد.

ماده ۳۶۰ (استثنای کالایی که فروش مستقل آن جایز است): هر چیزی که فروش آن مستقلاً جایز است استثنای آن از مبیع  نیز جایز است.
-استثنای آب و برق از خانه ممکن نیست ولی فروشنده میتواند وام آب و برق را برای خود محفوظ کند و انتقال ندهد. {ر.ک ع.م، ج۱، ش۹۲}

ماده ۳۶۱ (لزوم وجود مبیع معین): اگر در بیع عین معین، معلوم شود که مبیع وجود نداشته بیع  باطل است.
-بطلان بیع در صورتی مسلم است که عین معین به عنوان تملیک مال موجود فروخته شود. ولی، در نفوذ بیع عینی که در آینده ساخته شود (مانند آپارتمان و مبلی که سفارش داده شده) تردید است و صحت آن ترجیح دارد. {ر.ک ع.م، ج۱، ش۱۸۸}

مبحث چهارم - در آثار بیع
ماده ۳۶۲ (آثار اصلی بیع درست): آثار بیعی که صحیحاً واقع شده باشد از قرار ذیل است:
۱)به مجرد وقوع بیع، مشتری مالک مبیع و بایع مالک ثمن  می‌شود؛
۲)عقد بیع، بایع را ضامن درک مبیع و مشتری را ضامن درک  ثمن قرار می‌دهد؛
۳)عقد بیع، بایع را به تسلیم مبیع ملزم می‌نماید؛
۴)عقد بیع مشتری رابه تادیه ثمن ملزم می‌کند.
۱-بند۱ ماده۳۶۲ قانون مدنی ناظر به موردی است که مبیع عین معین باشد و قابلیت تملیک را داشته باشد. در بیع کلی، تحقق تملیک منوط به تعیین مصداق مبیع یا تسلیم آن است. {ر.ک ع.م، ج۱، ش۱۶}
۲-با تراضی دو طرف و به وسیله شرط میتوان تاریخ تملیک را به تاخیر انداخت یا معلق بر امر دیگری کرد. بند۱ ماده۳۶۲ ناظر به بیع مطلق است نه مطلق بیع.
۳-در بیعی که قبض شرط صحت است، انتقال یا تسلیم انجام می‌شود، {ر.ک ماده۳۶۴ ق.م}

فقره اول - در ملکیت مبیع و ثمن
ماده ۳۶۳ (خیار فسخ و اجل مانع انتقال نیست): در عقد بیع، وجود خیار فسخ برای متبایعین یا وجود اجلی  برای تسلیم مبیع یا ثمن، مانع انتقال نمی‌شود بنابراین اگر ثمن یا مبیع عین  معین بوده و قبل از تسلیم آن، احد متعاملین مُفلس شود طرف دیگر، حق مطالبه‌ی آن  عین را خواهد داشت.
۱-مقصود اصلی از خیار فسخ در آغاز ماده نیز تکیه بر «خیار شرط» است، چون تنها در این مورد اختلاف بوده است که آیا شرط خیار باعث می‌شود که تملیک موکول به انقضای مدت خیار گردد یا به بیع تحقق می‌یابد (ماده۳۶۴).
۲-در حقوق کنونی، بیع خیاری یا بیع شرط (معامله با حق استرداد) مُمَلِّک نیست و حق عینی تبعی (مانند حق مرتهن) برای خریدار ایجاد می‌کند. {ر.ک ماده۳۳ ق.ث / ع.م، ج۱، ش۱۱۲ / ماده۳۶۴ ق.م}
۳-دو طرف می‌توانند به تراضی تملیک را معلق به شرط کنند یا به تاخیر اندازند، ولی در این که آیا ممکن است شرط شود که ملکیت پیش از عقد انتقال یابد تردید و اختلاف وجود دارد و نفوذ شرط رجحان دارد. {ر.ک همان کتاب، ش۱۰۷تا۱۰۹}.
۴-در بند‌۲ ماده۳۶۳ قانون مدنی فرض این است که فروشنده یا خریدار بعد از بیع و پیش از تسلیم مورد تعهد ورشکسته شود. در این صورت، چون عین مبیع یا ثمن پیش از آن انتقال یافته است، طلبکاران ورشکسته حقی بر آن ندارند.

ماده ۳۶۴ (تملیک در بیع خیاری و صرف): در بیع خیاری، مالکیت از حین عقد بیع است نه از تاریخ  انقضا خیار و در بیعی که قبض، شرط صحت است (مثل بیع صرف) انتقال از حین حصول  شرط است نه از حین وقوع بیع.
۱-بیع خیاری (بیع شرط) به موجب قانون ثبت مُمَلِّک نیست و خریدار طلبکار با وثیقه محسوب می‌شود. {ر.ک ماده۳۳ ق.ث / ق.ع، ج۵، ش۹۳۰تا۹۳۸ / ع.م، ج۱، ش۱۱۲}
۲-مقصود از بیع صرف، خرید و فروش طلا و نقره در برابر هم است، خواه به صورت مسکوک باشد یا زیور یا کالای دیگر. {ر.ک ع.م، ج۱ ،ش۱۱۱}
۳-بعضی از نویسندگان در بیع صرف قبض را در مجلس عقد شرط صحت می‌دانند و جدایی خریدار و فروشنده پیش از قبض را ،حتی اگر همراه با شرط اجل برای تسلیم باشد، باعث بطلان عقد می‌شمردند. {دکتر سیدحسن امامی، ج۱، ص۴۴۷ / دکتر محمدجعفر جعفری لنگرودی، دایرة‌المعارف حقوق مدنی، ج۱، ص۵۷۴} ولی این نظر با ظاهر قانون مدنی و اصل رضایی بودن قراردادها مخالف است و صحت بیع صرف مؤجل ترجیح دارد. {ر.ک ع.م، ج۱، ش۱۱۱}

ماده ۳۶۵ (بی‌اثر بودن بیع فاسد): بیع فاسد اثری در تملک ندارد.
{ر.ک مواد۲۵۹و۳۲۳و۳۶۶ ق.م}
-کسی که مالی را به بیع فاسد در تصرف دارد، در حکم غاصب و ضامن عین و منافع آن است، هرچند به رضای مالک آن را تصرف کرده باشد یا از فساد بی‌اطلاع باشد. {ر.ک ع.م، ج۱، ش۱۰۵ / همان مواد}

ماده ۳۶۶ (تکلیف به رد عین و ضمان): هر گاه کسی به بیع فاسد مالی را قبض کند باید آن را به  صاحبش رد کند و اگر تلف یا ناقص شود ضامن عین و منافع آن خواهد بود.
{ر.ک ماده۳۶۵}

فقره دوم - در تسلیم
ماده ۳۶۷ (تعریف تسلیم و قبض): تسلیم عبارت است از دادن مبیع به تصرف مشتری به نحوی که  متمکن از انحا تصرفات و انتفاعات باشد و قبض عبارت است از استیلای مشتری بر  مبیع.
۱-عنصر اصلی تسلیم در اختیار نهادن و مستولی کردن خریدار بر مبیع است و قبض مادی وسیله عرفی و شایع تحقق بخشیدن به آن. مواد ۳۶۸ و ۳۶۹ ق.م / ع.م، ج۱، ش۱۱۴}
۲-گاه تسلیم تنها با تراضی دو طرف انجام می‌شود و نیاز به هیچ اقدام خارجی ندارد: مانند تسلیم میوه‌هایی که بر درخت فروخته می‌شود و فروش مبیعی که پیش از آن در اختیار خریدار بوده است. {همان کتاب}

ماده ۳۶۸ (لازم نبودن تصرف عملی خریدار): تسلیم وقتی حاصل می‌شود که مبیع تحت اختیار مشتری گذاشته  شده باشد اگر چه مشتری آن را هنوز عملاً تصرف نکرده باشد.
۱-قبض عمل حقوقی مستقل نیست و نیاز به اذن و اراده فروشنده ندارد (ماده۳۷۴ ق.م.).
۲-در فرضی که مبیع کلی است و فروشنده یا حادثه‌ای (مانند تلف بقیه گندم‌هایی که صد کیلوی آن فروخته شده است) فرد و مصداق آن را معین کرده است، خریدار بدون نیاز به اذن فروشنده می‌تواند آن را قبض کند. {ر.ک ع.م، ج۱، ش۱۱۴}

ماده ۳۶۹ (چگونگی عرفی تسلیم): تسلیم به اختلاف مبیع به کیفیات مختلفه است و باید به نحوی  باشد که عرفاً آن را تسلیم گویند.
۱-دادن اطلاعات لازم درباره انتفاع از مبیع، به ویژه در امور فنی، لازمه تسلیم است. {ر.ک ع.م، ج۱، ش۱۱۵}
۲-اهمال در تذکر خطرهای احتمالی کالاهای خطرناک و داروها تقصیر و سبب ضمان فروشنده درباره استفاده نابجا و زیان های آن است. {همان کتاب}

ماده ۳۷۰ (زمان قدرت بر تسلیم): اگر طرفین معامله برای تسلیم مبیع، موعدی قرار داده باشند  قدرت بر تسلیم در آن موعد شرط است نه در زمان عقد.
{ر.ک ماده۳۴۸ ق.م.}
-اگر در عقد موعدی برای تسلیم مبیع معین نشده باشد، فروشنده باید آن را بی‌درنگ به خریدار تسلیم کند. {ملاک ماده۴۹۰ ق.م / ع.م، ج۱، ش۱۲۲}

ماده ۳۷۱ (قدرت بر تسلیم در بیع فضولی): در بیعی که موقوف به اجازه‌ی مالک است قدرت بر تسلیم در  زمان اجازه معتبر است.

ماده ۳۷۲ (قدرت بر تسلیم نسبت به بعض از مبیع): اگر نسبت به بعض مبیع، بایع قدرت بر تسلیم داشته و نسبت به  بعض دیگر نداشته باشد بیع نسبت به بعض که قدرت برتسلیم داشته صحیح است و نسبت  به بعض دیگر باطل است.
-در فرض ماده۳۷۲ قانون مدنی، برای اینکه از تجزیه مبیع زیانی متوجه خریدار نشود، قانون به او اختیار داده است که معامله را در بخش درست نیز فسخ کند (خیار تبعض صفقه). {ر.ک ماده۴۴۱ ق.م}

ماده ۳۷۳ (فروش کالایی که در تصرف خریدار است): اگر مبیع قبلاً در تصرف مشتری بوده باشد محتاج به قبض جدید  نیست و همچنین است در ثمن.

ماده ۳۷۴ (قبض خریدار نیاز به اذن ندارد): در حصول قبض، اذن بایع شرط نیست و مشتری می‌تواند مبیع را  بدون اذن قبض کند.

ماده ۳۷۵ (محل تسلیم مبیع): مبیع باید در محلی تسلیم شود که عقد بیع در آن جا واقع شده  است مگر این که عرف و عادت، مقتضی تسلیم در محل دیگر باشد و یا در ضمن بیع محل  مخصوصی برای تسلیم، معین شده باشد.
۱-حکم ماده۳۷۵ قانون مدنی ناظر به اموال منقول است. تسلیم زمین و خانه و باغ و مانند این‌ها در محل وقوع ملک انجام می‌پذیرد، مگر اینکه وسیله مادی آن تسلیم کلید یا سند‌مالکیت باشد که باید در محل وقوع بیع انجام پذیرد. {ر.ک ع.م، ج۱، ش۱۲۵}
۲-در بازرگانی خارجی که محل وقوع بیع با اقامتگاه دو طرف و محل کالا متفاوت است، ظاهر مقصود دو طرف این است که کالا در همان محل که هست تحویل داده شود. {همان کتاب}
۳-در عرف بازرگانی، وفای به عهد فروشنده (تسلیم) مستلزم سپردن کالا به وسیله حمل متناسب با طبیعت و بهای کالا است و بارنامه و سایر اسنادی که برای گرفتن کالا از متصدی حمل و نقل لازم است برای خریدار (گیرنده) فرستاده می‌شود.
۴-هزینه حمل به عهده خریدار است، مگر این که فروشنده ملتزم به تحویل در بندر مقصد باشد: برای دیدن حالات گوناگون تعهد فروشنده، {ر.ک ع.م، ج۱، ش۱۲۶ / ماده۳۸۲ ق.م}.

ماده ۳۷۶ (اجبار بایع و خریدار به تسلیم): در صورت تأخیر در تسلیم مبیع یا ثمن، ممتنع اجبار به تسلیم  می‌شود.
۱-اگر الزام فروشنده به تسلیم ممکن نشود، خریدار به عنوان آخرین حربه حق فسخ دارد. {ر.ک دیوان عالی کشور، ح.ش. ۱۱۰۸- ۱۳۲۷/۷/۱۴ شعبه ۶ (متین، مجموعه رویه قضایی-حقوقی، ص۷۵)}
۲-پس از گذشتن موعد تسلیم، تاخیر در آن سبب ضمان در مورد خسارت ناشی از خودداری فروشنده است و او مسؤول منافعی نیز هست که در اثر عدم تسلیم مبیع از خریدار فوت شده است. ع.م، ج۱، ش۱۲۸}
۳-اگر فروشنده در برابر درخواست خریدار از تسلیم امتناع ورزد یا وجود مبیع را نزد خود انکار کند در حکم غاصب است (ماده۶۳۱ ق.م).

ماده ۳۷۷ (حق حبس مبیع و ثمن): هر یک از بایع و مشتری حق دارد از تسلیم مبیع یا ثمن  خودداری کند تا طرف دیگر حاضر به تسلیم شود مگر این که مبیع یا ثمن مؤجل باشد  در این صورت هر کدام از مبیع یا ثمن که حال باشد باید تسلیم شود.
۱-در مواردی که برای فروشنده یا خریدار امکان تسلیم مبیع یا ثمن نباشد، مفاد ماده۳۷۷ قانون مدنی و حبس تعهد مقابل آن قابل اجراء است. {ر.ک ع.م، ج۱، ش۱۲۹ / ماده۳۸۰ ق.م}
۲-در فرضی که هر دو طرف اجبار یکدیگر را از دادگاه بخواهد و هر دو به حق حبس استناد کنند، باید هر دو را اجبار کرد و در موقع اجرای حکم و تسلیم، در صورتی ثمن به فروشنده داده شود که او مبیع را در اختیار نماینده دادگاه گذارده باشد. {همان کتاب / دیوان عالی کشور، ح.ش۱۸۷- ۱۳۱۷/۱/۲۸ شعبه۴ (متین، مجموعه رویه قضایی-حقوقی از ۱۱تا۳۰، ص۷۳)}
۳-در صورتی که موعد تسلیم مبیع و ثمن در یک زمان باشد (مانند سه ماه بعد از عقد) اجرای حق حبس ممکن است. {همان کتاب}
۴-هرگاه دادگاه یا اجرای ثبت به درخواست مدیون قرار اقساط یا مهلت عادله بدهد، حق حبس ساقط نمی‌شود. {همان کتاب، ش۱۳۳}
۵-اگر ثمن نقد به تاخیر افتد تا موعد تسلیم مبیع فرا رسد، خریدار حق ندارد تسلیم ثمن را موکول به قبض مبیع کند، زیرا بر طبق مفاد قرارداد تادیه ثمن باید مقدم بر تسلیم مبیع باشد. {همان کتاب}
۶-در صورتی که تسلیم مبیع حال و ثمن مؤجل باشد، اگر فروشنده از تسلیم خودداری کند تا موعد ثمن فرا رسد، خریدار میتواند از دادن ثمن به استناد حق حبس خودداری کند و هم چنین است در فرضی که ثمن نقد و مبیع مؤجل است. {ر.ک همان کتاب}
۷-در دوران اجرای حق حبس به وسیله فروشنده، هزینه نگاهداری مبیع بر عهده خریدار است. {همان کتاب، ش۱۳۴ / ملاک ماده۱۰۵ ق.م}

ماده ۳۷۸ (اسقاط حق حبس): اگر بایع قبل از اخذ ثمن، مبیع را به میل خود تسلیم مشتری  نماید حق استرداد آن را نخواهد داشت مگر به موجب فسخ در مورد خیار.
-درخواست تسلیم مبیع یا ثمن به معنی اسقاط حق نیست، زیرا اجرای حق نیز وسیله‌ای برای اجبار طرف مقابل به تسلیم است. ولی، فسخ بیع باعث انحلال عقد و سقوط حق حبس است. پس، در مقام بازگرداندن دو عوض، هیچ یک از دو طرف حق حبس مالی را که از دیگری در تصرف دارد نخواهد داشت. {ع.م، ج۱، ش۱۱۳}

ماده ۳۷۹ (تخلف از شرط دادن رهن و ضامن): اگر مشتری ملتزم شده باشد که برای ثمن، ضامن یا رهن بدهد و  عمل به شرط نکند بایع حق فسخ خواهد داشت و اگر بایع ملتزم شده باشد که برای درک  مبیع، ضامن بدهد و عمل به شرط نکند مشتری حق فسخ دارد.
{ر.ک مواد۲۳۹و۴۴۴ ق.م}
-در ماده۳۷۹ قانون مدنی شرط انفساخ پیش‌بینی نشده است، ولی به نظر می‌رسد که شرط انفساخ نیز در صورت تخلف از شرط فعل نافذ است. {ر.ک ع.م، ج۱، ش۱۳۵}

ماده ۳۸۰ (خیار تَفلیس): در صورتی که مشتری مفلس شود و عین مبیع نزد او موجود باشد  بایع حق استرداد آن را دارد و اگر مبیع هنوز تسلیم نشده باشد می‌تواند از تسلیم  آن امتناع کند.
{ر.ک ماده۳۷۷ ق.م / مواد۵۳۰و۵۳۳ ق.ت}
۱-در حقوق کنونی «تَفلیس» معادل حکم توقف برای تاجر ورشکسته است و مصداق دیگری ندارد، زیرا اعسار مانع تصرف معسر در مال خود نیست. بنابراین «مُفَلَّس» را نباید با «مُفلِس» به معنی فقیر و ندار اشتباه کرد. {ر.ک ع.م, ج۱, ش۱۵۶}
۲-در ماده۳۸۰ قانون مدنی ثمن کلی فرض شده است. هرگاه ثمن عین معین باشد، فسخ معامله و استرداد مبیع امکان ندارد، زیرا ثمن معین در اثر بیع به ملکیت فروشنده در می‌آید و باید به او تسلیم شود و افلاس و توقف در اجرای این التزام اثر ندارد. {همان کتاب}
۳-بخش اخیر ماده۳۸۰ قانون مدنی طبق قاعده است و در سایر قراردادهای معوض و همچنین در مورد ورشکستگی (ماده۵۳۳ ق.ت.) و اعسار نیز قابل اِعمال است. {همان کتاب}
۴-اجرای بخش اول ماده۳۸۰ در مورد اعسار امکان ندارد، ولی در ورشکستگی قابل اجراء است. {ر.ک ماده۵۳۰ ق.ت / همان کتاب, ش۱۵۷}
۵-اجرای بخش اول ماده۳۸۰ قانون مدنی نیز در سایر قراردادهای معوض امکان دارد. {همان کتاب}.

ماده ۳۸۱ (مخارج تسلیم): مخارج تسلیم مبیع از قبیل اجرت حمل آن به محل تسلیم، اجرت  شمردن و وزن کردن و غیره به عهده‌ی بایع است، مخارج تسلیم ثمن بر عهده مشتری  است.
{ر.ک ماده۳۸۲ ق.م}

ماده ۳۸۲ (حکومت عرف و تراضی): هر گاه عرف و عادت از بابت مخارج معامله یا محل تسلیم بر  خلاف ترتیبی باشد که ذکر شده و یا در عقد برخلاف آن شرط شده باشد باید بر طبق  متعارف یا مشروط در عقد رفتارشود و همچنین متبایعی نمی‌توانند آن را به تراضی  تغییر دهند.
-در این ماده، حکومت تراضی و عرف بر قانون تکمیلی به عنوان قاعده اعمال شده است و در سایر موارد مشابه باید رعایت شود.

ماده ۳۸۳ (تسلیم اجزا و توابع مبیع): تسلیم باید شامل آن چیزی هم باشد که از اجزا و توابع مبیع  شمرده می‌شود.
{ر.ک مواد۳۵۶تا۳۶۰ ق.م}
۱-در موردی که شیر یا نوشیدنی گازدار همراه با شیشه به بهای معین فروخته می‌شود و خریدار میتواند آن را در برابر همان قیمت به فروشنده واگذار کند، تعهد به بازخرید شیشه تنها در برابر خریداران کالا است. {ر.ک ع.م, ج۱, ش۱۱۹}
۲-در فرضی که خریدار ظرف کالا را نمی‌خرد و در برابر سپرده به عاریه می‌گیرد(مانند فروش گاز با کپسول)، مصرف کننده حق ندارد کپسول را تملک کند یا به دیگری انتقال دهد. {همان کتاب}
۳-در فروش با جایزه، مقصود بیع هرماه با شرط تملیک رایگان است و جایزه را نباید از توابع مبیع شمرد. جایزه، هدیه‌ای اضافی است که داخل در مفهوم بیع و مبادله اصلی نمی‌شود. {همان کتاب, ش۱۲۰}

ماده ۳۸۴ (کسر و فزونی مبیع به هنگام تسلیم): هر گاه در حال معامله، مبیع از حیث مقدار، معین بوده و در  وقت تسلیم، کمتر از آن مقدار در آید مشتری حق دارد که بیع را فسخ کند یا قیمت  موجود را باتادیه حصه ای از ثمن به نسبت موجود قبول نماید و اگر مبیع، زیاده از  مقدار معین باشد، زیاده مال بایع است.
{ر.ک ماده۳۵۵ ق.م} و ماده۱۴۹ ق.ث}
۱-ماده۳۸۴ قانون مدنی ناظر به مواردی است که مبیع مجموعه‌ای است قابل انحلال و مقدار نماینده میزان تعهد است و ثمن متناسب با شمار واحدی که مقدار را با آن می‌سنجند تعیین شود (مانند هزار کیلو کاغذ به قرار کیلویی ده هزار ریال) و بعضی حکم را ویژه فروش اشیاء متساوی الاجزاء می‌دانند. {ر.ک ع.م, ج۱, ش۸۵}
۲-خیار مشتری در مورد کم آمدن مبیع از باب تبعض صفقه است. {ق.ع, ج۳, ش۵۸۲ / همان کتاب}
۳-در فرضی که مبیع از مقدار معین کمتر است تعهد تجزیه می‌شود و پولی که در برابر مبیع خیالی و ناموجود پرداخته شده است به خریدار باز می‌گردد، برعکس، در موردی که مبیع زیادتر از مقدار معین است. آن مقدار فروخته نشده است و به فروشنده داده می‌شود.
۴-درباره مقایسه حکم ماده۳۸۴ با ماده۳۵۵ قانون مدنی, {ر.ک همان کتاب, ش۸۷}
۵-برای دیدن ارتباط دو ماده۳۵۵و۳۸۴ با ماده۱۴۹ ق.ث (مبیع محاسبه نشده در فروش املاک), {ر.ک همان کتاب, ش۸۸ و (۲-۳) / ق.ع, ج۳, ش۵۸۳}

ماده ۳۸۵ (فزونی و کسر مبیع تجزیه‌ناپذیر): اگر مبیع از قبیل خانه یا فرش باشد که تجزیه‌ی آن بدون  ضررممکن نمی‌شود و به شرط بودن مقدار معین فروخته شده ولی درحین تسلیم، کمتر یا  بیشتر در آید در صورت اولی مشتری و در صورت دوم بایع حق فسخ خواهد داشت.
۱-اگر فرشی به شرط داشتن مساحت ۱۲متر مربع فروخته شود و ۱۳ متر از آب درآید، فروشنده حق ندارد ادعا کند که یک متر اضافی مال  او است، زیرا آنچه مورد معامله قرار گرفته یک قطعه فرش است نه ۱۲ متر از آن. ع.م, ج۱, ش۸۶}
۲-اگر همان فرش ۱۰ متر درآید، خریدار نمیتواند از ثمن کم کند، زیرا او نیز قطعه فرشی خریده که یکی از اوصافش داشتن مساحت ۱۲متر مربع بوده است. {ماده۳۵۵ ق.م}
۳-خیار پیش‌بینی شده در ماده۳۸۵ قانون مدنی تابع احکام خیار تخلف از شرط است.

ماده ۳۸۶ (جبران ضرر خریدار): اگر در مورد دو ماده قبل معامله فسخ شود بایع باید علاوه  بر ثمن، مخارج معامله و مصارف متعارف را که مشتری نموده است بدهد.

ماده ۳۸۷ (تلف مبیع قبل از قبض): اگر مبیع قبل از تسلیم، بدون تقصیر و اهمال از طرف بایع  تلف شود، بیع منفسخ و ثمن باید به مشتری مسترد گردد مگر این که بایع برای تسلیم  به حاکم یا قائم‌مقام او رجوع نموده باشد که در این صورت، تلف از مال مشتری  خواهد بود.
۱-در این که آیا انفساخ بیع نتیجه تراضی و از آثار معاوضه است یا حکمی است خلاف قاعده و استثنایی، اختلاف شده است: برای دیدن نظری که حکم ماده ۳۸۷ را موافق قاعده و در موارد مشابه جاری می‌داند, {ر.ک ع.م, ج۱, ش۱۳۷ و (۴) / ق.ع, ج۴, ش۷۲۴}. برای دیدن نظر مخالف, {ر.ک دکتر سیدحسن امامی, ج۱, ص۴۶۷و۴۶۸ / مصطفی عدل, ش۴۵۱, ص۲۶۸}
۲-حکم ماده۳۸۷ قانون مدنی در مورد تلف ثمن پیش از قبض نیز اجراء می‌شود و هم چنین است در هر عقد تملیکی و معاوضی دیگر. {همان کتاب‌ها}
۳-تراضی برخلاف حکم ماده ۳۸۷ قانون مدنی نافذ است، زیرا از قواعد مربوط به نظم عمومی نیست. {ر.ک ع.م, ج۱, ش۱۳۹} و برای دیدن نظر مخالف, {ر.ک دکتر سیدحسن امامی, ج۱, ص۴۶۳}
۴-انفساخ بیع ویژه موردی است که مبیع عین معین باشد. {ر.ک ع.م, ج۱, ش۱۴۱}
۵-در صورتی که مبیع کلی پس از تعیین مصداق و فرد آن به وسیله بایع تلف شود، در حکم تلف مبیع معین است و بیع منفسخ می‌گردد. {ر.ک همان کتاب}
۶-تلف مبیع پس از قبض از مال خریدار است، مگر در مورد خیار مختص مشتری. {ر.ک ماده۴۵۳ ق.م}.
۷-مقصود از تقصیر و اهمال اشاره شده در ماده۳۸۷ قانون مدنی کوتاهی در حفظ مبیع است نه تاخیر در تسلیم. {همان کتاب, ش۱۴۳}
۸-در صورتی که مبیع در دوران تقصیر و انکار بایع و به دلایل خارجی تلف شود، ضمان تلف (مثل یا قیمت) برعهده بایع است و بیع منفسخ نمی‌شود. {ر.ک همان کتاب, ش۱۴۳}
۹-ماده۳۸۷ قانون مدنی ناظر به مورد تلف مبیع است نه اتلاف آن. پس، اگر مبیع به وسیله فروشنده تلف شود یا سبب تلف آن فراهم آید، بیع منفسخ نمی‌شود و بایع ضامن مثل یا قیمت مال تلف شده است. {همان کتاب, ش۱۴۴}
۱۰-در این که آیا در فرض تلف مبیع به وسیله فروشنده، خریدار حق دارد به عنوان  «خیار تعذر از تسلیم» بیع را فسخ کند، اختلاف شده است و نظر مشهور این است که خریدار میتواند یا بیع را فسخ کند و ثمن را بگیرد یا آن را باقی گذارد و از فروشنده خسارت بخواهد. {همان کتاب, ش۱۴۴} و برای دیدن نظر مخالف, {ر.ک دکتر سیدحسن امامی, ج۱, ص۴۶۴}
۱۱-در مورد تلف مبیع به وسیله شخص ثالث، اختلاف شده است که آیا به حکم ماده۳۸۷ قانون مدنی عقد منفسخ می‌شود یا خریدار باید به متلف رجوع کند و نظر دوم مشهور است. {همان کتاب, ش۱۴۵}
۱۲-در مورد سرقت مبیع و مصادره آن از سوی دولت، عقد منفسخ می‌شود. {همان کتاب}
۱۳-در صورتی که مبیع به وسیله خریدار تلف شود در حکم قبض او است، مگر اینکه فروشنده او را در اتلاف فریب داده باشد که در این صورت سبب اقوی است و فروشنده ضامن مثل یا قیمت آن است. {همان کتاب, ش۱۴۶ / ماده۳۸۹ ق.م}.
۱۴-حکم ماده۳۸۷ قانون مدنی ویژه تلف عین مبیع است و درباره تلف نماآت و منافع آن اجراء نمی‌شود. {همان کتاب, ش۱۴۹}

ماده ۳۸۸ (نقص مبیع پیش از تسلیم): اگر قبل از تسلیم، در مبیع نقصی حاصل شود مشتری حق خواهد  داشت که معامله را فسخ نماید.
۱-در موردی که بخش تلف شده اصالت دارد و در مبادله سهمی از ثمن در برابر آن قرار گرفته است (مانند لوازم یدکی اتومبیل یا کیسه‌ای از برنج‌های فروخته شده)، عقد به اعتبار اجزاء مبیع به دو عقد منحل می‌شود: ۱) عقدی که ناظر به بخش تلف شده است، بر طبق قاعده کلی منفسخ می‌شود. ۲)نسبت به بقیه بیع درست است و خریدار میتواند به استناد خیار تبعض صفقه آن را فسخ کند. {ر.ک ع.م, ج۱, ش۱۴۷}
۲-ماده۳۸۸ قانون مدنی ویژه موردی است که مبیع تجزیه ناپذیر باشد و تلف بعض در عرف سبب نقص آن شود. {همان کتاب}
۳-در بسیاری موارد نقص و عیب مفهومی یکسان دارد و دادرس باید تمیز دهد که حکم ماده۳۸۸ قانون مدنی باید اجراء شود یا ماده۴۲۵ در مورد خیار عیب. برای دیدن تفاوت نقص و عیب و اتحاد آن دو مفهوم, {ر.ک همان کتاب, ش۱۴۸ / دکتر سیدحسن امامی, ج۱, ص۴۶۵}

ماده ۳۸۹ تلف و نقص ناشی از عمل خریدار): اگر در مورد دو ماده فوق، تلف شدن مبیع یا نقص آن ناشی از  عمل مشتری باشد مشتری حقی بر بایع ندارد و باید ثمن را تأدیه کند.
-اقدام مشتری به تلف و نقص مبیع  به منزله  قبض است، ولی باید موردی را که در اثر اغوای بایع به اتلاف دست می‌زند استثناء کرد. {ر.ک ماده۳۸۷ ق.م, ش۱۳}

فقره سوم - در ضمان درک
ماده ۳۹۰ (مفهوم ضمان بایع): اگر بعد از قبض ثمن، مبیع کلاً یا جزئاً مستحق للغیر در  آید بایع ضامن است اگر چه تصریح به ضمان نشده باشد.
۱-مقصود از واژه «ضمان» در ترکیب «ضمان درک» ضمان معاوضی یا تکلیف به بازگرداندن ثمن است (ماده۳۹۱ ق.م) و معنی «درک» ارتباط ملکیت به شخصی غیر از فروشنده است. {ر.ک ع.م, ج۱, ش۱۵۸}
۲-ماده۳۹۰ قانون مدنی در موردی که شخص ثالث حق انتفاع یا ارتفاق بر مبیع دارد اجراء نمی‌شود؛ بیع باطل نیست ولی خریدار ناآگاه حق فسخ دارد (ماده ۵۳ ق.م).
۳-درباره فروش مالی که در رهن دیگری است, {ر.ک ماده۷۹۳ ق.م / همان کتاب, ش۱۶۱}
۴-ضمان درک ویژه عین معین است و در موردی که فروشنده مال کلی مصداقی از مال غیر را به خریدار تسلیم کند، وفای به عهد نکرده است و باید الزام شود. {همان کتاب, ش۱۶۲}
۵-درباره نفوذ شرط برخلاف حکم ماده۳۹۰ قانون مدنی اختلاف است. {ر.ک همان کتاب, ش۱۶۵ به بعد}.
۶-شرط برخلاف ضمان درک مخالف مقتضای بیع نیست و درست است. {دیوان عالی کشور، ح.ش۱۹۱۴- ۱۳۱۸/۸/۱۸ شعبه۴ (احمد متین, مجموعه رویه قضایی-حقوقی, ص۷۲)}
۷-هرگاه ثابت شود که فروشنده با آگاهی به وضع خود ملک دیگری را فروخته است، شرط سقوط یا تخفیف ضمان درک در برابر تقلب اثر ندارد و ثمن باید رد شود. {همان کتاب, ش۱۶۸}

ماده ۳۹۱ (مفاد ضمان): در صورت مستحق للغیر بر آمدن کل یا بعض از مبیع، بایع باید  ثمن مبیع را مسترد دارد و در صورت جهل مشتری به وجود فساد، بایع باید از عهده‌ی  غرامات وارده بر مشتری نیز بر آید.
۱-در موردی که تنها بخشی از مبیع از آن دیگری بوده است، مبیع تنها نسبت به همان بخش باطل است و برای محاسبه ثمنی که به آن اختصاص دارد, {ر.ک ماده۴۴۲ ق.م}
۲-علم و جهل فروشنده در مسؤولیت مربوط به خسارت وارد بر خریدار اثر ندارد. {ر.ک ع.م, ج۱, ش۱۶۳}
۳-در صورت جهل خریدار به فساد بخشی از مبیع، او میتواند بیع را نسبت به بخش درست آن نیز به استناد خیار تبعّض صفقه فسخ  کند. {همان کتاب}

ماده ۳۹۲ (ضمان در صورت کسر قیمت مبیع): در مورد ماده‌ی قبل، بایع باید از عهده‌ی تمام ثمنی که اخذ  نموده است نسبت به کل یا بعض، بر آید اگر چه بعد از عقد بیع به علتی از علل در  مبیع، کسر قیمتی حاصل شده باشد.
۱-در مورد عهده ثمن نسبت به بعض مبیع, {ر.ک ماده۴۴۲ ق.م}
۲-در این ضمان علم و جهل خریدار به فساد معامله اثر ندارد و تنها در امکان فسخ معامله در صورت فساد بعض بیع موثر است. {ر.ک ع.م, ج۱, ش۱۶۳}

ماده ۳۹۳ (زیادتی ناشی از عمل مشتری در مبیع): راجع به زیادتی که از عمل مشتری در مبیع حاصل شده باشد  مقررات ماده ۳۱۴ مجری خواهد بود.
-خریدار در بیع فاسد در هر حال غاصب و از بابت کاری که انجام داده نه میتواند اجرت بخواهد و نه اضافه قیمتی که از این راه ایجاد شده است به او می‌رسد، ولی اگر افزوده‌ای که در نتیجه کار او به وجود آمده عین مستقل و جدای از مبیع باشد (مانند میوه درخت و مجسمه نصب شده در باغ) به او تعلق دارد. درباره نقد این ماده {ر.ک ع.م, ج۱, ش۱۶۴}

فقره چهارم - در ثمن
ماده ۳۹۴ (الزام به تأدیه در محل موعد و محل قرارداد): مشتری باید ثمن را در موعد و در محل و بر طبق شرایطی که در  عقد بیع، مقرر شده است تأدیه نماید.
{ر.ک بند۴ ماده۳۶۲ ق.م}
۱-در موردی که موعد و محل تادیه ثمن در عقد بیع معین نشده است، عرف حاکم بر رابطه دو طرف است (ماده۲۲۰ ق.م).
۲-در فرضی که عرف نیز حکم معین ندارد، خریدار باید ثمن را به نقد بپردازد (بند۳ ماده۴۹۰ ق.م).
۳-در بیع نسیه، ظاهر این است که مهلت و اقساط به سود خریدار مقرر شده است و او میتواند از این امتیاز بگذرد و ثمن را نقد بپردازد. {ر.ک ع.م, ج۱, ش۱۵۱}
۴-محل تادیه، در صورت سکوت دو طرف و فقد و ابهام عرف، محل وقوع عقد است (ماده ۲۸۰ ق.م).

ماده ۳۹۵ (اجبار خریدار و فسخ بیع): اگر مشتری ثمن را در موعد مقرر تأدیه نکند بایع حق خواهد  داشت که بر طبق مقررات راجعه به خیار تأخیر ثمن، معامله را فسخ یا از حاکم  اجبار مشتری رابه تادیه  ثمن بخواهد.
{ر.ک مواد۴۰۲تا۴۰۹ ق.م}
-تاخیر در پرداخت ثمن، در صورتی سبب خیار فسخ می‌شود که شرایط ایجاد خیار تاخیر ثمن محقق شود. بنابراین، هرگاه ثمن مؤجل باشد، بایع خیار فسخ ندارد. در این صورت، بایع میتواند اجبار مشتری را به تادیه ثمن بخواهد که یکی از گزیده‌های پیش‌بینی شده در ماده۳۹۵ قانون مدنی  است، اصل لزوم قراردادها (ماده۲۱۹ ق.م( نیز این نتیجه را تایید می‌کند.

مبحث پنجم - در خیارات و احکام راجعه به آن
  فقره اول - در خیارات
ماده ۳۹۶ (اقسام خیارات): خیارات از قرار ذیلند:
۱)خیار مجلس
۲)خیار حیوان
۳)خیار شرط
۴)خیار تأخیر ثمن
۵)خیار رؤیت و تخلف وصف
۶)خیار غبن
۷)خیار عیب
۸)خیار تدلیس
۹(خیار تبعض صفقه
۱۰(خیار تخلف شرط.
۱-خیار تَفلیس (ماده۳۸۰ ق.م) و تعذر تسلیم (مواد۲۳۹و۲۴۰و۳۸۰) را باید بر شمار خیارها افزود. {ر.ک ق.ع, ج۵, ش۱۰۶۰}
۲-خیار مجلس و حیوان و تاخیر ثمن ویژه بیع و بقیه خیارات از قواعد عمومی مربوط به معاملات است. (ماده۴۵۶ ق.م).

اول - در خیار مجلس
ماده ۳۹۷ (مفاد خیار): هر یک از متبایعین، بعد از عقد، فی‌المجلس و مادام که  متفرق نشده اند اختیار فسخ معامله را دارند.
۱-قید «مجلس» در ماده۳۹۷ قانون مدنی ناظر به مورد غالب است که خروج از آن وسیله جدا شدن دو طرف می‌شود. آنچه اهمیت دارد جدایی واقعی است خواه در مجلس عقد رخ دهد یا خارج از آن. {ر.ک ع.م, ج۱, ش۲۸}
۲-مرگ یکی از دو طرف بیع در حکم جدایی است و وارثان متوفی نمیتوانند در مجلس عقد حاضر شوند و بیع را فسخ کنند. {همان کتاب, ش۲۸}
۳-در معامله با خود زمان از بین رفتن حق خیار مورد اختلاف است و به نظر می‌رسد که در این فرض خیار مجلس راه ندارد. {همان کتاب, ش۳۰}
۴-درباره ایجاد خیار در بیع صرف و زمان آن اختلاف شده است و جاری نبودن خیار در آن ترجیح دارد. {ر.ک همان کتاب, ش۳۱}
۵-در عقد با مکاتبه خیار مجلس وجود ندارد و در عقدی که با تلفن انجام می‌شود راه نیافتن خیار مجلس قوی‌تر است. {ر.ک ش۳۲}
۶-در بیع فضولی خیار مجلس با مالک است مشروط بر اینکه در مجلس عقد حاضر باشد. {ر.ک ش۳۳}

دوم - در خیار حیوان
ماده ۳۹۸ (خیار حیوان): اگر مبیع، حیوان باشد مشتری تا سه روز از حین عقد اختیار  فسخ معامله را دارد.
۱-در موردی که ثمن بیع حیوان است، نسبت به ایجاد خیار حیوان تردید وجود دارد و منطقی‌تر وجود آن است. {ر.ک ع.م, ج۱, ش۲۹ / دکتر سیدحسن امامی, ج۱, ص۴۷۹}
۲-خیار حیوان در بیع حیوان زنده ایجاد میشود نه مرده. {ر.ک ع.م, ج۱, ش۳۶}
۳-خیار حیوان ویژه موردی است که مبیع معین باشد. {همان کتاب, ش۳۶} و برای دیدن نظر مخالف, {ر.ک دکتر سیدحسن امامی, ج۱, ص۴۷۹}

سوم - در خیار شرط
ماده ۳۹۹ (امکان شرط خیار): در عقد بیع ممکن است شرط شود که در مدت معین برای بایع یا  مشتری یا هر دو یا شخص خارجی اختیار فسخ معامله باشد.
۱-در صورت وجود قوه قاهره که مانع استفاده از حق خیار شود، این مهلت تا رفع مانع ادامه پیدا می‌کند. {ر.ک ق.ع, ج۵, ش۸۸۵}
۲-شخص خارجی که خیار فسخ پیدا می‌کند معتمد و داور دو طرف است نه نماینده آنان. {همان کتاب, ش۹۲۰}
۳-خیار شرط ناظر به موردی است که اعمال آن منوط به تخلف از انجام دادن تعهد نباشد. {همان کتاب, ش۹۲۱}
۴-در عقد نکاح و وقف و ضمان خیار شرط راه ندارد. {همان کتاب, ش۹۲۳}
۵-در معامله با حق استرداد تملیک ناقص و ناپایدار است و مفهومی شبیه رهن دارد و در صورتی که فروشنده نخواهد هیچ گاه به تملیک قطعی تبدیل نمی‌شود (مواد۳۳و۳۴ ق.ث). {همان کتاب, ش۹۳۵}
۶-دو طرف میتوانند شرط کنند که قرارداد پس از مدتی پایان پذیرد یا در اثر رویداد ویژه‌ای منحل شود. {ر.ک ق.ع, ج۵, ش۹۲۲}

ماده ۴۰۰ (مدت خیار): اگر ابتدا مدت خیار ذکر نشده باشد ابتدای آن از تاریخ عقد  محسوب است و الا تابع قرارداد متعاملین است.
{ر.ک ماده۴۶۹ ق.م)
-مدت مجهولی که احتمال بیش و کم در آن برود در حکم نبودن مدت است و همچنین است ابتدای مدت خیار. {ر.ک ق.ع, ج۵, ش۹۲۴}

ماده ۴۰۱ (لزوم تعیین مدت): اگر برای خیار شرط، مدت معین نشده باشد هم شرط خیار و هم  بیع باطل است.
۱-معین نشدن آغاز مهلت آن را مجهول نمی‌کند و مدت از تاریخ عقد شروع می‌شود (ماده۴۰۰ ق.م)
۲-تعیین ساعت آغاز و پایان مهلت ضروری نیست.
۳-مدت خیار ممکن است به طور ضمنی معین شود و از اوضاع و احوال برآید. {ر.ک ق.ع, ج۵, ش۹۲۴}
۴-درباره نفوذ شرط خیار دایمی اختلاف است و نادرستی آن ترجیح دارد. {ر.ک همان کتاب, ش۹۲۵}
۵-درباره توصیف شرط خیار در صورتی که تخلف از تعهدی رخ دهد، اختلاف است و توصیف آن به شرط تخلف از شرط ترجیح دارد و لزومی ندارد که مدت آن معین باشد. {ق.ع, ج۵, ش۹۳۱}

چهارم - در خیار تأخیر ثمن
ماده ۴۰۲ (شرایط ایجاد خیار): هر گاه مبیع، عین خارجی و یا در حکم آن بوده و برای  تأدیه‌ی ثمن یا تسلیم مبیع بین متبایعین، اجلی معین نشده باشد اگر سه روز از  تاریخ بیع بگذرد و در این مدت نه بایع مبیع را تسلیم مشتری نماید و نه مشتری  تمام ثمن را به بایع بدهد، بایع، مختار در فسخ معامله می‌شود.
-هرگاه خریدار پس از گذشتن سه روز و پیش از اعمال خیار ثمن را بپردازد، اختلاف شده است که آیا خیار فسخ با از دست دادن مبنای خود (رفع ضرر از بایع) ساقط می‌شود یا همچنان باقی است؟ برای دیدن نظری که سقوط خیار را تقویت می‌کند, {ر.ک ع.م, ج۱, ش۱۵۴} و برای دیدن نظر مخالف, {ر.ک دکتر سیدحسن امامی, ج۱, ص۴۸۴}.

ماده ۴۰۳ (انصراف ضمنی / سقوط خیار): اگر بایع به نحوی از انحا مطالبه‌ی ثمن نماید و به قرائن  معلوم گردد که مقصود، التزام به بیع بوده است خیار او ساقط خواهد شد.
۱-خیار تاخیر ثمن از حقوق فروشنده است و میتواند از آن به طور ضمنی یا صریح صرف نظر کند. ماده۴۰۳ قانون مدنی یکی از موارد شایع انصراف ضمنی را بیان کرده است و دادرس در هر مورد خاص درباره آن تصمیم می‌گیرد. {ر.ک ع.م, ج۱, ش۱۵۳}
۲-خیار تاخیر ثمن فوری نیست، ولی مسکوت گذاردن آن برای مدت طولانی ممکن است نشانه انصراف ضمنی فروشنده تلقی شود. {همان کتاب}

ماده ۴۰۴ (اثر تسلیم مبیع یا ثمن): هر گاه بایع در ظرف سه روز از تاریخ بیع، تمام مبیع را  تسلیم مشتری کند یا مشتری تمام ثمن را به بایع بدهد دیگر برای بایع اختیار فسخ  نخواهد بود اگر چه ثانیاً به نحوی از انحا مبیع به بایع و ثمن به مشتری برگشته  باشد.

ماده ۴۰۵ (امتناع فروشنده از گرفتن ثمن): اگر مشتری ثمن را حاضر کرد که بدهد و بایع از اخذ آن  امتناع نمود خیار فسخ نخواهد داشت.

ماده ۴۰۶ (خیار ویژه بایع است): خیار تأخیر، مخصوص بایع است و برای مشتری از جهت تأخیر در  تسلیم مبیع این اختیار نمی‌باشد.

ماده ۴۰۷ (تسلیم بعض ثمن): تسلیم بعض ثمن یا دادن آن به کسی که حق قبض ندارد خیار  بایع را ساقط نمی‌کند.

ماده ۴۰۸ (اثر ضمان از مشتری و حواله بایع): اگر مشتری برای ثمن، ضامن بدهد یا بایع ثمن را حواله دهد  بعد از تحقق حواله، خیار تأخیر ساقط می‌شود.
۱-دادن ضامن در حکم پرداخت است، مشروط بر اینکه بدون قید و شرط و مفید نقل ذمه باشد. ضمان تضامنی در حکم وثیقه است و باعث سقوط خیار فروشنده نمی‌شود. {ر.ک ع.م, ج۱, ش۱۵۲}
۲-پس از تحقق حواله (قبول محال‌علیه و رضای محتال) طلب بایع از بابت ثمن به محتال انتقال می‌یابد و در حکم وصول ثمن است.

ماده ۴۰۹ (مبیع فاسد شدنی): هر گاه مبیع از چیزهایی باشد که در کمتر از سه روز، فاسد و  یا کم‌قیمت می‌شود ابتدای خیار از زمانی است که مبیع مشرف به فساد یا کسر قیمت  می‌گردد.

پنجم - در خیار رؤیت و تخلف وصف
ماده ۴۱۰ (مفهوم): هر گاه کسی مالی را ندیده و آن را فقط به وصف بخرد، بعد از  دیدن اگر دارای اوصافی که ذکر شده است نباشد مختار می‌شود که بیع را فسخ کند یا  به همان نحو که هست قبول نماید.
۱-خیار رؤیت و تخلف از وصف ویژه بیع عین معین یا در حکم آن است و در فروش مال کلی راه ندارد (ماده۴۱۴ ق.م).
۲-رؤیت راه متعارف و شایع آگاهی از واقع است ولی نباید ماده۴۱۰ قانون مدنی را ویژه کشف واقع از راه دیدن کرد. در خرید و فروش دستگاه ضبط و پخش صدا، اگر خریدار پس از شنیدن صدای ضبط شده دریابد که مبیع وصف مورد نظر را ندارد حق فسخ پیدا می‌کند. {ق.ع, ج۵, ش۹۴۱}
۳-برای فروشنده‌ای هم که مبیع را ندیده است و به وصف می‌فروشد خیار فسخ ایجاد می‌شود (ماده۴۱۱ ق.م).
۴-هرگاه وصفی که خریدار درباره آن به اشتباه افتاده است اساسی و جوهری باشد (خود موضوع معامله) عقد باطل است. {همان کتاب, ش۹۴۵}
۵-در صورت انطباق مورد با ماده۴۱۰ قانون مدنی صرف تخلف وصف موجب خیار فسخ است، خواه در ثمن تفاوتی حاصل شده یا نشده باشد. {دیوان عالی کشور، ح.ش ۷۳۱- ۱۳۲۹/۴/۱۲ شعبه۴ (متین, مجموعه رویه قضایی-حقوقی, ص۱۷۷)}

ماده ۴۱۱ (خیار رویت بایع): اگر بایع، مبیع را ندیده ولی مشتری آن را دیده باشد و مبیع  غیر اوصافی که ذکر شده است دارا باشد فقط بایع خیار فسخ خواهد داشت.
-خیار رؤیت برای جبران ضرر کسی است که کالایی را ندیده و به وصف خریده است.

ماده ۴۱۲ (منع تبعیض در فسخ): هر گاه مشتری بعضی از مبیع را دیده و بعض دیگر را به وصف  یا از روی نمونه خریده باشد و آن بعض، مطابق وصف یا نمونه نباشد می‌تواند تمام  مبیع را رد کند یا تمام آن را قبول نماید.
-تبعیض در معامله برخلاف مفاد تراضی و به زیان طرف قرارداد است و نباید بر او تحمیل شود.

ماده ۴۱۳ (خیار رویت): هر گاه یکی از متبایعین مالی را سابقاً دیده و به اعتماد  رؤیت سابق، معامله کند و بعد از رؤیت معلوم شود که مال مزبور اوصاف سابقه را  ندارد اختیار فسخ خواهد داشت.
-ماده۴۱۳ چهره دیگری از خیار رؤیت و تخلف از وصف است و در برابر ماده۴۱۰ استقلال ندارد.

ماده ۴۱۴ (عدم جریان خیار در بیع کلی): در بیع کلی، خیار رؤیت نیست و بایع باید جنسی بدهد که  مطابق با اوصاف مقرره بین طرفین باشد.
-مفاد ماده دلالت دارد که در آنچه در حکم عین معین است (مقدار معین از شیی متساوی‌الاجزا) خیار رؤیت و تخلف وصف وجود دارد. {ق.ع, ج۵, ش۹۴۶}

ماده ۴۱۵ (فوری بودن خیار): خیار رؤیت و تخلف وصف بعد از رؤیت، فوری است.
۱-تاخیر سبب سقوط خیار است نه مانع شنیدن دعوا و نباید آن را با مرور زمان فسخ معاملات اشتباه کرد.
۲-مقصود ماده فوریت عرفی است و عذر موجه در تاخیر اعلام فسخ مانع سقوط خیار می‌شود. {ق.ع, ج۵, ش۹۵۰}
۳-خیار رؤیت با دادن تفاوت قیمت ساقط نمی‌شود. {همان کتاب، ش۹۵۳} ولی شرط سقوط خیار نافذ است. {ش۹۵۴}

ششم - در خیار غبن
  ماده ۴۱۶ (امکان فسخ): هر یک از متعاملین که در معامله، غبن فاحش داشته باشد بعد  از علم به غبن می‌تواند معامله را فسخ کند.
۱-زمان ارزیابی دو عِوَض و مقایسه آن دو و تمیز غبن فاحش تاریخ قرارداد است. {ر.ک ق.ع, ج۵, ش۹۶۳و۹۷۷}
۲-ادعای غبن در قول‌نامه فروش مال نیز پذیرفته می‌شود. {ر.ک همان کتاب, ش۹۷۹}
۳-غبن ویژه معاملات معوض است و در صلحی که بر مبنای مسامحه یا به منظور رفع تنازع واقع می‌شود راه ندارد (ماده۷۶۱ ق.م). {همان کتاب, ش۹۵۹}
۴-در عقد رایگان با شرط عوض نیز خیار غبن راه ندارد: یعنی اگر بهای شرط معادل با تملیک یا تعهد اصلی نباشد، خیار غبن ایجاد نمی‌شود. {همان کتاب, ش۹۵۹}
۵-عقد احتمالی نیز به طور معمول تسامحی است و در آن خیار غبن ایجاد نمی‌شود، مگر اینکه معلوم شود تسامح وجود ندارد (مانند بیمه خطر). {همان کتاب, ش۹۶۰}

ماده ۴۱۷ (غبن فاحش): غبن در صورتی فاحش است که عرفاً قابل مسامحه نباشد.
۱-در اختلاف نسبت به قابل مسامحه بودن غبن، اصل لزوم قرارداد است و مدعی غبن باید فاحش بودن آن را ثابت کند. {ر.ک ق.ع, ج۵, ش۹۶۱}
۲-رجوع به کارشناس شایع‌ترین وسیله احراز فاحش بودن غبن است و دادگاه میتواند خود به این ابتکار دست زند، ولی هزینه اجرای قرار کارشناسی به عهده مدعی است.
۳-اگر ثابت شود که مغبون چنان به معامله رغبت داشته که در هر حال آن را انجام می‌داده است، (مانند خرید تمبری که مجموعه تمبرهای خریدار را کامل می‌کند) غبن اثر ندارد، هرچه فاحش باشد. {ر.ک همان کتاب, ج۵, ش۹۶۳}

ماده ۴۱۸ (علم مغبون): اگر مغبون، در حین معامله عالم به قیمت عادله بوده خیار  فسخ نخواهد داشت.
۱-قانون فرض می‌کند که مغبون به قیمت واقعی جاهل است و دلیل علم مغبون به قیمت عادله را طرف قرارداد باید ثابت کند. {ر.ک ق.ع, ج۵, ش۸۷۷و۹۶۴}
۲-در اثبات علم مغبون قرینه و اوضاع و احوال و تخصص مغبون نقش مهم و اساسی دارد. {همان کتاب, ش۹۶۴}
۳-در صورتی که مغبون درباره ارزش واقعی موضوع و نابرابری دو عوض تردید داشته است، غبن تحقق می‌یابد. {همان کتاب, ش۹۶۴}

ماده ۴۱۹ (اهمیت شرایط معامله): در تعیین مقدار غبن، شرایط معامله نیز باید منظور گردد.
۱-شرایط خارجی و اوضاع و احوالی که در آن معامله انجام شده است در تمیز عرفی غبن اثر دارد. برای مثال، حساسیت جامعه نسبت به لزوم برابری دو عوض در کالاهای ضروری با خرید و فروش آثار هنری و عتیقه یکسان نیست. {ر.ک ق.ع, ج۵, ش۹۶۱و۹۶۲}
۲-تفاوت بهای شرایط فرعی عقد به تنهایی سبب غبن نمی‌شود و معیار تفاوت دو عوض اصلی با توجه به شرایط فرعی است. {همان کتاب, ش۹۶۱و۹۶۲}

ماده ۴۲۰ (فوریت خیار): خیار غبن بعد از علم به غبن فوری است.
۱-واژه «فوری» مفهوم عرفی دارد نه علمی و امکان رعایت همه عذرهای معقول را به وجود می‌آورَد. {ر.ک ق.ع, ج۵, ش۹۸۰}
۲-ناآگاهی از وجود خیار و فوری بودن آن نیز در حکم جهل به غبن است. (ماده۱۱۳۰ ق.م)، ولی اثبات جهل به قانون با مغبون است.
۳-فسخ عقد باید بی‌درنگ اعلام شود و تصمیم درونی کافی نیست، وگرنه حق مغبون ساقط می‌شود. {همان کتاب, ش۹۸۰}
۴-اسقاط اِرادی خیار غبن ممکن است، ولی اگر مغبون بدین گمان که تفاوت قیمت در حدود غبن متعارف است خیار را ساقط کند و بعد معلوم شود که بهای قراردادی چندین برابر قیمت واقعی است، خیار غبن ساقط نمی‌شود، به ویژه اگر تقلبی به کار رفته باشد. {ر.ک ق.ع, ج۵, ش۹۸۳}
۵-در موردی که مغبون عوض به دست آورده را می‌فروشد، تصمیم درباره سقوط خیار تابع اوضاع و احوال است. {همان کتاب, ش۹۸۴}

ماده ۴۲۱ (دادن تفاوت قیمت): اگر کسی که طرف خود را مغبون کرده است تفاوت قیمت را بدهد  خیار غبن ساقط نمی‌شود مگر این که مغبون به اخذ تفاوت قیمت راضی گردد.
{ر.ک ماده۴۷۸ ق.م درباره رفع عیب مورد اجاره}
-مبنای ماده۴۲۱ استصحاب بقای خیار است و مفاد حکم با نظری تناسب دارد که خیار غبن را به «خیار تخلف از شرط ضمنی» درباره تعادل بهای دو عوض تحلیل می‌کند. {ر.ک ق.ع, ج۵, ش۹۱۴و۹۷۵}

هفتم - در خیار عیب
ماده ۴۲۲ (مفاد خیار): اگر بعد از معامله ظاهر شود که مبیع معیوب بوده مشتری  مختار است در قبول مبیع معیوب با اخذ ارش یا فسخ معامله.
۱-اختیار مشتری در صورتی است که مبیع موجود و سالم و در ملکیت خریدار باشد، وگرنه اختیار فسخ از بین می‌رود و خریدار تنها حق ارش گرفتن دارد. {ر.ک ماده۴۲۹ ق.م}.
۲-اگر خیار عیب ساقط شده باشد، حق ارش گرفتن نیز از بین می‌رود، زیرا خیار عیب هر دو اختیار را شامل می‌شود. {ق.ع, ج۵, ش۹۸۵}
۳-ارش گرفتن نیز از قواعد عمومی است و نباید آن را ویژه بیع شمرد، هر چند که به طور معمول در بیع مطرح می‌شود. {همان کتاب, ش۱۰۱۵}

ماده ۴۲۳ (لزوم مخفی بودن عیب): خیار عیب وقتی برای مشتری ثابت می‌شود که عیب، مخفی و  موجود در حین عقد باشد.
۱-معیار تمیز عیب داوری عرف است و در اثر نقص ارزش یا انتفاع از مورد معامله تحقق می‌یابد. {ر.ک ق.ع, ج۵, ش۹۹۴ / ماده۴۲۶ ق.م / مسؤولیت ناشی از عیب تولید, ش۷۵ به بعد}
۲-برای دیدن معیار مخفی بودن عیب, {ر.ک ماده۴۲۴ ق.م}.
۳- در مورد خریدار غیرحرفه‌ای اصل عدم آگاهی از عیب است و در مورد متخصصان و حرفه‌ای‌ها ظاهر آگاهی از عیب است که بر اصل حکومت دارد. {ر.ک همان کتاب, ش۹۹۶}
۴-عیب بعد از عقد که ناشی از سبب سابق باشد، سابق بر عقد محسوب می‌شود. (ماده۴۳۰ ق.م).
۵-علم به عیب در صورتی مانع از وجود خیار می‌شود که خریدار بداند که نقص مشاهده شده در مصرف کالا اخلال می‌کند یا از بهای آن می‌کاهد. {همان کتاب, ش۹۹۶}
۶-علم و جهل فروشنده به عیب کالا در تحقق خیار عیب برای خریدار اثر ندارد، ولی سکوت فروشنده آگاه از عیب ممکن است تدلیس به شمار آید و او را مسؤول خسارت ناشی از مصرف کالای معیوب کند. {همان کتاب}
۷-در نفوذ و فساد شرط مخالف با حکم ماده۴۲۳ اختلاف شده است. {همان کتاب, ش۹۹۷}

ماده ۴۲۴ (جهل مشتری رکن مخفی بودن است): عیب وقتی مخفی محسوب است که مشتری در زمان بیع عالم به آن  نبوده است اعم از این که این عدم علم ناشی از آن باشد که عیب واقعاً مستور بوده  است یا این که ظاهر بوده ولی مشتری ملتفت آن نشده است.
۱-کاهلی خریدار در آزمایش وارسی مبیع مانع از استناد او به عیبی که پنهان مانده نیست. {ر.ک ق.ع, ج۵, ش۹۹۶}
۲-حکم ماده۴۲۴ با نظری تناسب دارد که خیار عیب را نوعی خیار تخلف از شرط ضمنی سلامت مبیع می‌داند.

ماده ۴۲۵ (عیب پیش از قبض): عیبی که بعد از بیع و قبل از قبض در مبیع حادث شود در حکم  عیب سابق است.
۱حکم ماده۴۲۵ قانون مدنی از آثار و توابع ضمان معاوضی فروشنده پیش از تسلیم است. (ماده ۳۸۷ ق.م).
۲-عیب حادث در زمان خیار مختص به مشتری را نیز میتوان در حکم عیب سابق شمرد، هر چند که قانون مدنی نامی از اثر آن در خیار عیب نبرده است: درباره اختلاف احتمالی، {ر.ک ق.ع, ج۵, ش۹۹۸ / ماده۴۵۳ ق.م و بند۳ ماده۴۲۹}.

ماده ۴۲۶ (مفهوم عیب): تشخیص عیب بر حسب عرف و عادت می‌شود و بنابراین ممکن است  بر حسب ازمنه و امکنه مختلف شود.
-عرف و عادت محل انعقاد قرارداد و زمان تراضی مناط اعتبار است. {ر.ک ماده۹۶۸ ق.م و ماده۲۸۰ همان قانون}

ماده ۴۲۷ (تعیین مقدار ارش): اگر در مورد ظهور عیب، مشتری اختیار ارش کند تفاوتی که  باید به او داده شود به طریق ذیل معین می‌گردد:
قیمت حقیقی مبیع در حال بی‌عیبی و قیمت حقیقی آن در حال  معیوبی به توسط اهل خبره معین می‌شود. اگر قیمت آن در حال بی‌عیبی مساوی با  قیمتی باشد که در زمان بیع بین طرفین مقرر شده است تفاوت بین این قیمت و قیمت  مبیع در حال معیوبی، مقدار ارش خواهد بود. و اگر قیمت مبیع در حال بی‌عیبی کمتر  یا زیادتر از ثمن معامله باشد نسبت بین قیمت مبیع در حال معیوبی و قیمت آن در  حال بی‌عیبی معین شده و بایع باید از ثمن مقرر به همان نسبت نگاهداشته و بقیه  را به عنوان ارش به مشتری رد کند.
-معیار تعیین قیمت مبیع سالم و معیوب زمان عقد است، ولی در موردی که عیب بعد از عقد و پیش از قبض یا زمان خیار مختص به مشتری عارض می‌شود، ملاک تعیین ارش قیمت زمان حدوث عیب است. ق.ع, ج۵, ش۱۰۱۷}

ماده ۴۲۸ (اختلاف اهل خبره): در صورت اختلاف بین اهل خبره، حد وسط قیمت‌ها معتبر است.
-حکم ماده۴۲۸ قانون مدنی ناظر به موردی است که دادگاه نتواند نظر خبره یا گروهی از آنان را بر دیگران ترجیح دهد، وگرنه نظر خبره‌ای مقدم است که دادگاه آن را موافق قراین و اوضاع و احوال یافته و برگزیده است.

ماده ۴۲۹ (موارد سقوط خیار فسخ): در موارد ذیل مشتری نمی‌تواند بیع را فسخ کند و فقط  می‌تواند ارش بگیرد:
۱)در صورت تلف شدن مبیع نزدمشتری یامنتقل کردن آن به غیر؛
۲)در صورتی که تغییری در مبیع پیدا شود اعم از این که  تغییر به فعل مشتری باشد یا نه؛
۳)در صورتی که بعد از قبض مبیع، عیب دیگری در آن حادث شود  مگر این که در زمان خیار مختص به مشتری حادث شده باشد که در این صورت مانع از  فسخ و رد نیست.
۱-در صورتی که انتقال به غیر بدون آگاهی از عیب صورت گرفته باشد، اگر به دلیلی انتقال فسخ یا اقاله شود و مبیع به خریدار بازگردد، او حق فسخ عقد را به استناد عیب دارد. {ق.ع, ج۵, ش۱۰۰۸} و برای دیدن نظر مخالف, {دکتر سیدحسن امامی, ج۱, ص۵۰۶و۵۰۷}
۲-انتقال مبیع به وارثان در اثر مرگ خریدار مشمول ماده۴۲۹ قانون مدنی نمی‌شود و وارثان به ارث خیار فسخ پیدا می‌کنند. {ق.ع, ج۵, ش۱۰۰۸}
۳-اگر تغییر به گونه‌ای باشد که بتوان آن را به صورت نخست برگرداند، خریدار میتواند پس از بازگشتن مبیع به وضع قراردادی از حق فسخ استفاده کند، مگر اینکه تغییر با علم به عیب به نشانه اسقاط حق فسخ باشد. {همان کتاب, ش۱۰۰۹}
۴-اگر عیب اضافی و حادث بعد از عقد رفع شود، مانع از فسخ عقد به استناد عیب سابق نیست. {همان کتاب, ش۱۰۱۰}
۵-دو طرف میتوانند برخلاف ماده۴۲۹ قانون مدنی تراضی کنند.
۶-در صورتی که عیب پیش از تسلیم مبیع به خریدار عارض شود، مانع از فسخ عقد نیست و فروشنده باید آن را با وضع موجود بپذیرد (ماده۴۲۵ ق.م).
۷-اگر عیب حادث در نتیجه عیب قدیم باشد، در حکم عیب قدیم است  و مانع فسخ نمی‌شود (ماده۴۳۰ ق.م).

ماده ۴۳۰ (عیب حادث بعد از قبض): اگر عیب حادث بعد از قبض در نتیجه‌ی عیب قدیم باشد مشتری  حق رد را نیز خواهد داشت.
-بروز نقص فنی در دوران تضمین سلامت کالای فروخته شده (مانند تلویزیون و رادیو) در دید عرف عیب نیست، لیکن فقدان وصف «دوام سلامت» ممکن است به مقتضای شرط خیار فسخ ایجاد کند. {ر.ک ق.ع, ج۵, ش۹۸۷}

ماده ۴۳۱ (عیب یکی از چند مبیع): در صورتی که در یک عقد، چند چیز فروخته شود بدون این که  قیمت هر یک علی‌حده معین شده باشد و بعضی از آن‌ها معیوب در آید مشتری باید  تمام آن را رد کند و ثمن را مسترد دارد یا تمام را نگاه دارد و ارش بگیرد و  تبعیض نمی‌تواند بکند مگر به رضای بایع.
۱-در فرضی که چند مالی که مثل یکدیگر است و پیوستگی عرفی هم ندارد(مانند چند دستگاه یخچال یا بخاری از یک نوع) فروخته شده است، اگر یکی از آن ها معیوب درآید، خریدار میتواند نسبت به کالای معیب عقد را فسخ کند و تبعیض مانع از فسخ نیست. {ق.ع, ج۵, ش۱۰۱۱}
۲-در صورتی که چند چیز با بهای جداگانه و مشخص فروخته شود، قرارداد منحل به چند عقد می‌گردد و فسخ درباره یکی از آن‌ها امکان دارد. {همان کتاب, ش۱۰۱۱و۱۰۴۶}

ماده ۴۳۲ (تعدد خریدار): در صورتی که در یک عقد، بایع یک نفر و مشتری متعدد باشد و  درمبیع عیبی ظاهر شود یکی از مشتری‌ها نمی‌تواند سهم خود را به تنهایی رد کند و  دیگری سهم خود را نگاه دارد مگر با رضای بایع و بنابراین اگر در رد مبیع اتفاق  نکردند فقط هر یک از آن‌ها حق ارش خواهد داشت.
۱-ماده ۴۳۲ فرض موردی را می‌کند که یک کالا به چند تن فروخته شود، ولی در جایی که چند کالا با بهای معین فروخته شود یا بخش مفروزی از یک ملک به یکی از خریداران و بخش مفروز دیگر به خریدار دوم فروخته شود، مساله تابع حکم ماده۴۳۱ است. {ق.ع, ج۵, ش۱۰۱۱}
۲-در ماده۸۲۴ قانون مدنی (اسقاط حق شفعه از سوی بعض از وارثان) نیز مانع تبعیض سبب حکم است. {ر.ک همان کتاب, ش۱۰۴۵}

ماده ۴۳۳ (تعدد فروشنده): اگر در یک عقد، بایع متعدد باشد مشتری می‌تواند سهم یکی را  رد و دیگری را با اخذ ارش قبول کند.
-در این فرض، اگر خریداران نیز متعدد باشند حکم ماده۴۳۳ اجراء می‌شود، مشروط بر اینکه خریدار هر بایع تنها یک نفر باشد، ولی، هرگاه چند خریدار با یک فروشنده معامله کرده باشند، حکم ماده۴۳۲ قابل اجراء است. {ر.ک ق.ع, ج۵, ش۱۰۱۱}

ماده ۴۳۴ (مالیت نداشتن تمام و بعض مبیع): اگر ظاهر شود که مبیع معیوب، اصلاً مالیات و قیمت نداشته،  بیع باطل است و اگر بعض مبیع قیمت نداشته باشد بیع نسبت به آن بعض باطل است و  مشتری نسبت به باقی از جهت تبعض صفقه اختیار فسخ دارد.
۱-بخش نخست ماده، در واقع حکومت ماده۲۱۵ قانون مدنی در فرضی است که کالا در اثر عیب مالیت ندارد و در موردی قابل اجراء است که مبیع هنگام تراضی و وقوع بیع مالیت نداشته باشد: مانند کاسه‌ای که شکسته.
۲-بخش دوم ماده، یکی از زمینه‌های ایجاد خیار تبعّض صفقه است. {ر.ک مواد۴۴۱تا۴۴۳ ق.م.

ماده ۴۳۵ (فوری بودن خیار): خیار عیب بعد از علم به آن، فوری است.
۱-حکم ماده شامل فسخ معامله و خواستن ارش، یعنی هر دو اختیار ناشی از عیب مورد معامله می‌شود {ق.ع, ج۵, ش۹۸۵و۱۰۰۴} ولی بعض از بزرگان در فقه فوریت را ویژه رد بیع دانسته‌اند نه اخذ ارش. {ر.ک همان کتاب, ش۱۰۱۹ / دکتر سیدحسن امامی, ج۱, ص۵۱۳}
۲-مسؤولیت خسارت ناشی از عیب تابع خیار عیب نیست و با اهمال خریدار بی‌درنگ از بین نمیرود. {ق.ع, ج۵, ش۱۰۰۴}

ماده ۴۳۶ (تبرّی از عیوب): اگر بایع از عیوب مبیع، تبری کرده باشد به این که عهده‌ی  عیوب را از خود سلب کرده یا با تمام عیوب بفروشد مشتری در صورت ظهور عیب حق  رجوع به بایع نخواهد داشت و اگر بایع از عیب خاصی تبرّی کرده باشد فقط نسبت به  همان عیب حق مراجعه ندارد.
۱-در فروش کالای دست دوم (مانند اتومبیل) مفهوم عرفی عیب با کالای نو تفاوت دارد و گاه نیز به طور ضمنی حاوی شرط تبری از عیوب است. {ق.ع, ج۵, ش۱۰۰۰}
۲-شرط تبری ناظر به عیوب موجود در زمان عقد است و شمول آن درباره عیوب حادث مورد تردید قرار گرفته و تابع تفسیر قصد مشترک بر مبنای اوضاع و احوال است. همان کتاب, ش۱۰۰۲}
۳-شرط تبری شامل ضمان ناشی از تلف مبیع پیش از قبض نمی‌شود، هرچند که تلف نتیجه عیب باشد. ولی اگر تصریح شود یا از قراین برآید، ضمان ناشی از تلف را، به ویژه جایی که سبب تلف عیب موجود در مبیع است، از بین می‌برَد. {همان کتاب, ش۱۰۰۳}
۴-شرط تبری یکی از اقسام شرط «عدم مسؤولیت» است و مسؤولیت ناشی از ضرر کالای معیوب را در صورتی از بین می‌برَد که فروشنده از عیب آگاه نباشد، وگرنه تنها خیار عیب را ساقط می‌کند. {همان کتاب}
۵-شرط تبری باعث سقوط خیار تدلیس نمی‌شود. {همان کتاب, ش۱۰۰۴}

ماده ۴۳۷ (عیب ثمن شخصی): از حیث احکام عیب، ثمن شخصی مثل مبیع شخصی است.
۱-در مورد بیع مقدار معین از کالای متساوی‌الاجزاء ،خیار عیب در صورتی ایجاد می‌شود که یا تمام کالا معیوب باشد یا به اندازه مبیع در آن کالای سالم نباشد، وگرنه باید فروشنده را به تسلیم  کالای سالم اجبار کرد. {ق.ع, ج۵, ش۹۹۹}
۲-خیار عیب ویژه عین معین است: در بیع کلی، اگر فردی که بایع تسلیم کرده است معیب درآید، خریدار حق فسخ ندارد و میتواند فروشنده را مجبور به تبدیل آن کند و در صورتی که تبدیل آن ممکن نباشد حق فسخ دارد. {ر.ک ماده۴۸۲ ق.م}

هشتم - در خیار تدلیس
ماده ۴۳۸ (تعریف تدلیس): تدلیس عبارت است از عملیاتی که موجب فریب طرف معامله شود.
۱-عملیات فریب دهنده باید پیش از معامله باشد و به کار می‌رود تا رغبت به انجام معامله را ایجاد کند. {ق.ع, ج۵, ش۱۰۲۳}
۲-دروغی که وصفی موهوم را به طور قاطع به کالا نسبت دهد و خارج از گزاف‌های تبلیغاتی مرسوم باشد تدلیس است.
۳-بی مبالاتی خریدار در احراز وصف واقعی مبیع و حفظ منافع خود مانع از تحقق تدلیس نیست. {همان کتاب}
۴-درباره سکوت عمدی فروشنده درباره عیب کالا، اختلاف شده است که تدلیس است یا اثری ندارد. ولی تمایل عمومی بر این است که حُسن‌نیت در قراردادها ایجاب می‌کند که فروشنده عیوب پنهانی را به خریدار اعلام کند و این تکلیف در قرارداد امانی و مبتنی بر اعتماد قوی‌تر است. {همان کتاب, ش۱۰۲۵}
۵-کسی که نیمی از حقیقت را می‌گوید و می‌داند که شنونده آن را تمام حقیقت می‌داند مرتکب دروغگویی و فریب طرف قرارداد شده است. {همان کتاب}
۶-به نظر مشهور، کار فریبنده باید عمدی و به قصد فریب طرف انجام شود. با وجود این، بعض از نویسندگان از اطلاق ماده ۴۳۸ استفاده کرده‌اند که قصد فریب دادن شرط نیست. {دکتر پرویز اوصیا, تدلیس, تحولات حقوق خصوصی, ص۳۵۶} و درباره نقد این نظر, {ر.ک ق.ع, ج۵, ش۱۰۲۶}
۷-شرایط قرارداد باید به گونه‌ای نوشته شود که از دید انسانی متعارف پنهان نماند و تجاوز از این قاعده نوعی اخفاء و پنهان کاری است.

ماده ۴۳۹ (تدلیس بایع و مشتری): اگر بایع، تدلیس نموده باشد مشتری حق فسخ بیع را خواهد  داشت و همچنین است بایع نسبت به ثمن شخصی در صورت تدلیس مشتری.
۱-اگر تدلیس سبب ایجاد اشتباه موثر در عقد شود(مانند اشتباه در خود موضوع معامله) موجب بطلان یا عدم نفوذ عقد است، خواه فریب ناشی از طرف قرارداد باشد یا بیگانه. {ق.ع, ج۵, ش۱۰۲۷ / ملاک ماده۲۰۳ ق.م در اکراه شخص ثالث}.
۲-از ظاهر ماده۴۳۹ قانون مدنی چنین بر می‌آید که تدلیس موجب خیار باید منسوب به طرف قرارداد باشد تا موثر افتد. {همان کتاب, ش۱۰۲۷} و برای دیدن نظر مخالف, {ر.ک مصطفی عدل, ش۵۱۰و۵۱۱ / محمد بروجردی عبده, ص۲۵۴ / دکتر سیدحسن امامی, ج۱, ص۵۱۵ / دکتر جعفری لنگرودی, دایرة‌المعارف حقوق مدنی و تجارت, ج۱, ص۷۷۶و۷۷۷}
۳-تدلیس در اوصاف مبیع معین باعث ایجاد فسخ می‌شود و در عین کلی راه ندارد، مگر اینکه مربوط به اوصاف مشترک تمام اقسام کلی باشد.
۴-قلمرو تدلیس محدود به بیع نیست و در نکاح و بیمه و سایر قراردادها نیز راه می‌یابد. {ق.ع, ج۵, ش۱۰۳۳}
۵-در این که آیا شرط تبری از عیوب اثر تدلیس را نیز از بین می‌برَد یا نه اختلاف است. {ق.ع, ج۵, ش۱۰۳۴}

ماده ۴۴۰ (فوری بودن خیار): خیار تدلیس بعد از علم به آن، فوری است.

نهم - در خیار تبعض صفقه
ماده ۴۴۱ (مفهوم): خیار تبعض صفقه وقتی حاصل می‌شود که عقد بیع نسبت به بعض  مبیع به جهتی از جهات باطل باشد در این صورت مشتری حق خواهد داشت بیع را فسخ  نماید یا به نسبت قسمتی که بیع واقع شده است قبول کند و نسبت به قسمتی که بیع  باطل بوده است ثمن را استرداد کند.
۱-ماده۴۴۱ قانون مدنی در صورتی قابل اجراء است که بخش تلف شده قابل تجزیه و انتقال جداگانه باشد و در برابر قسمتی از ثمن قرار گیرد و وصف صحت به تنهایی چنین نیست. {ق.ع, ج۵, ش۸۹۷و۱۰۴۶}
۲-خیار تبعّض صفقه در مورد کمبود ثمن و هر معامله معوض دیگر ایجاد می‌شود. {همان کتاب, ش۱۰۴۳}
۳-خیار تبعّض صفقه در مورد عین کلی نیز ایجاد می‌شود، ولی بعض از فقها، آن را به عین معین اختصاص داده‌اند. {همان کتاب, ش۱۰۴۷}
۴-خیار تبعّض صفقه ویژه بطلان عقد نسبت به بعض مبیع نیست و در هر مورد که عقد نسبت به بعض منحل شود قابل اجراء است. {همان کتاب, ش۱۰۴۸}
۵-خیار ویژه معامله معوض و برای پرهیز از تبعیض است، ولی در تملیک رایگان تبعیض و تجزیه امکان دارد. {دیوان عالی کشور، رأی وحدت رویه، ش۵۴- ۱۳۵۱/۱۰/۱۳ در مورد وصیت}

ماده ۴۴۲ (محاسبه ثمن بخش باطل): در مورد تبعض صفقه قسمتی از ثمن که باید به مشتری برگردد  به طریق ذیل حساب می‌شود:
آن قسمت از مبیع که به ملکیت مشتری قرار گرفته منفرداً  قیمت می‌شود و هر نسبتی که بین قیمت مزبور و قیمتی که مجموع مبیع در حال اجتماع  دارد پیدا شود به همان نسبت از ثمن را بایع نگاه داشته و بقیه را باید به مشتری  رد نماید.
{ر.ک ماده۴۲۷ ق.م}
۱-در صورتی که سبب بطلان بیع مالیت نداشتن بخشی از مبیع باشد، درباره چگونگی محاسبه بخشی از ثمن که باید بازگردد، اختلاف است و از مفاد ماده۴۴۲ چنین برمی‌آید که اگر مقدار ثمنی که به بخش باطل اختصاص یافته معلوم نباشد، ثمن تقسیط نمی‌شود. {ق.ع, ج۵, ش۱۰۵۷ / دکتر سیدحسن امامی, ج۱, ص۵۲۰و۵۲۱}
۲-در فرضی که بخش باطل در رابطه دو طرف مالیت نداشته و در بازاری دارای ارزش باشد (مانند مشروب الکلی در رابطه دو مسلمان) بخش باطل با فرض مالیت داشتن تقویم و در مجموع به حساب می‌آید و ثمن تقسیط می‌شود و با موردی که مالیت نداشتن بخش باطل مطلق است تفاوت دارد.
۳-در صورت نقص مبیع از وصف مشروط خیار تبعّض صفقه ایجاد نمی‌شود. {همان کتاب, ش۱۰۵۱ (۴۱۲)}

ماده ۴۴۳ (لزوم جهل مشتری): تبعض صفقه وقتی موجب خیار است که مشتری در حین معامله عالم  به آن نباشد ولی در هر حال ثمن تقسیط می‌شود.
-درباره علم فروشنده به وجود سبب انحلال در صورت فسخ قرارداد (مانند موردی که فروشنده نسبت به بخشی از مبیع تدلیس کند و خریدار درباره همان بخش قابل تجزیه بیع را فسخ کند) به نظر می‌رسد علم فروشنده مانع اِعمال خیار خریدار نباشد و خود نیز خیاری برای تدلیس کننده به وجود نیاوَرَد. {ر.ک ق.ع, ج۵, ش۱۰۵۰}

دهم - در خیار تخلف شرط
ماده ۴۴۴ (خیار تخلف شرط): احکام خیار تخلف شرط به طوری است که در مواد ۲۳۴ الی ۲۴۵  ذکر شده است.
-طبق مواد ۲۳۷ و ۲۳۸ قانون مدنی، بر فرض که ثابت شود مدعی علیه تخلف از شرط کرده است، ابتداء بایستی اجبار او بر وفای به شرط تقاضا شود و مادام که تعذر به اجبار معلوم نباشد برای مدعی حق فسخ نخواهد بود. دیوان عالی کشور، ح.ش ۱۳۸۷- ۱۳۱۶/۶/۱۵ شعبه۱ (متین, مجموعه رویه قضایی-حقوقی, ص۱۷۸}

فقره دوم - در احکام خیارات به طور کلی
ماده ۴۴۵ (ارث خیار): هر یک از خیارات، بعد از فوت، منتقل به وارث می‌شود.
۱-در عقد میتوان شرط کرد که خیار با مرگ صاحب آن از بین برود و به وارث انتقال نیابد (ماده۴۴۸ ق.م). {ق.ع، ج۵، ش۹۰۲}
۲-همین که سبب خیار به وجود آید، هرچند فعلیت پیدا نکند( مانند خیار تاخیر ثمن پیش از پایان سه روز) به ارث منتقل می‌شود.
۳-انتقال خیار به ارث تابع مالکیت وارث بر ترکه نیست و زن از مالی که به عنوان ارش در خرید زمین از فروشنده گرفته می‌شود ارث می‌برَد. {همان کتاب}
۴-در اینکه آیا در معامله زمین زن حق خیار را به ارث می‌برَد یا از آن محروم است اختلاف وجود دارد و از اطلاق ماده۴۴۶ چنین بر می‌آید که حق خیار به زوجه نیز می‌‌رسد. {همان کتاب، ش۹۰۵}
۵-درباره چگونگی انتقال خیار به ارث نیز اختلاف وجود دارد: به نظر می‌رسد که حق خیار به اعتبار موضوع آن قابل تقسیم بین وارث است، ولی چون اِعمال آن از سوی بعضی از وارثان باعث تبعیض ناروا به زیان طرف قرارداد است، در صورتی قابل اجراء است که همه در این باره اتفاق کنند یا امکان تبعیض شرط شده باشد. {همان کتاب، ش۹۱۰}

ماده ۴۴۶ (خیار شرط به مباشرت): خیار شرط ممکن است به قید مباشرت و اختصاص به شخص مشروط‌له  قرار داده شود در این صورت منتقل به وارث نخواهد شد.
{ر.ک ماده۴۴۷ ق.م}

ماده ۴۴۷ (خیار شخص ثالث): هر گاه شرط خیار برای شخصی غیر از متعاملین شده باشد منتقل  به ورثه نخواهد شد.

ماده ۴۴۸ (شرط سقوط خیار): سقوط تمام یا بعضی از خیارات را می‌توان در ضمن عقد شرط  نمود.
۱-در مورد خیار تدلیس، اسقاط خیار مخصوص موردی است که فریب خورده پس از آگاه شدن از واقع از حق خویش می‌گذرد و نمیتوان خیار تدلیس احتمالی را با شرط ضمن عقد ساقط کرد. {ق.ع، ج۵، ش۹۱۲و۱۰۳۲}
۲-از ماده۴۴۸ قانون مدنی چنین استنباط می‌شود که شرط سقوط خیار غبن در صورت دادن تفاوت قیمت نافذ است. {ر.ک همان کتاب، ش۹۵۴}
۳-اگر مغبون بدین گمان که تفاوت قیمت در حدود غبن متعارف است خیار را ساقط کند، غبن فاحش (چند برابر قیمت واقعی) ساقط نمی‌شود. {همان کتاب، ش۹۸۳}
۴-شرط سقوط خیار تَفلیس و تعذر تسلیم با نظم عمومی اقتصادی مخالف است و اثر ندارد. {همان کتاب، ش۱۰۶۱} و احتمال مخالفت شرط با مقتضای عقد نیز داده شده است.
۵-اسقاط خیارات به طور مطلق، در موردی که تعیین مبیع در قباله با توصیف انجام شده است، شامل تخلف وصف نخواهد بود. {دیوان عالی کشور، ح.ش ۱۵۹۱- ۱۳۱۹/۵/۲۸ شعبه۱ (متین، مجموعه رویه قضایی-حقوقی، ص۱۷۶)}

ماده ۴۴۹ (اعلام فسخ): فسخ به هر لفظ یا فعلی که دلالت بر آن نماید حاصل می‌شود.
۱-با این که اعلام اراده برای تحقق فسخ ضروری است، کارگزار واقعی اراده باطنی است. پس، اعلام فسخ کننده در صورتی موثر است که اراده سالم باشد. {ر.ک ق.ع، ج۱، ش۱۳۴ و ج۵، ش۸۷۴}
۲-فسخ قابل رجوع و برگشت نیست (ماده۲۵۰ ق.م). {همان کتاب، ج۵}
۳-برای تحقق فسخ ضرورتی ندارد که اعلام اراده به طرف قرارداد ابلاغ شود. {همان کتاب، ج۱، ش۱۳۵}

ماده ۴۵۰ (امضای فعلی): تصرفاتی که نوعاً کاشف از رضای به معامله باشد امضای فعلی  است، مثل آن که مشتری که خیار دارد با علم به خیار، مبیع را بفروشد یا رهن  بگذارد.

ماده ۴۵۱ (فسخ فعلی): تصرفاتی که نوعاً کاشف از به هم زدن معامله باشد، فسخ فعلی  است.
{ر.ک ماده۴۵۰ ق.م}
-اگر کسی خانه خود را صلح خیاری کند و در مدت خیار آن را به دیگری بفروشد، این اقدام حاکی از فسخ عملی و منطبق با مواد۴۴۹و۴۵۱ قانون مدنی است. {دیوان عالی کشور، ح.ش۱۲۸۸- ۱۳۲۴/۸/۲۶ شعبه۳ (متین، مجموعه رویه قضایی-حقوقی، ص۱۷۷و۱۷۸)}

ماده ۴۵۲ (ترجیح فسخ بر امضاء): اگر متعاملین هر دو خیار داشته باشند و یکی از آن‌ها امضا  کند و دیگری فسخ نماید معامله منفسخ می‌شود.

ماده ۴۵۳ (تلف مبیع در زمان خیار مختص مشتری): در خیار مجلس و حیوان و شرط اگر مبیع بعد از تسلیم و در  زمان خیار بایع یا متعاملین، تلف یا ناقص شود بر عهده‌ی مشتری است و اگر خیار،  مختص مشتری باشد تلف یا نقص به عهده بایع است.
۱-حکم بند۲ ماده۴۵۳ نیز ویژه خیار مجلس و حیوان و شرط است که در بند اول موضوع حکم قرار گرفته است. {ر.ک ق.ع, ج۵, ش۸۹۶}
۲-حکم ماده۴۵۳ ویژه بیع است و در سایر قراردادها اجراء نمی‌شود. {همان کتاب}
۳-ماده۴۵۳ ویژه تلف مبیع  و ناظر به ضمان فروشنده در زمان خیار مختص به خریدار است و در مورد تلف ثمن اجراء نمی‌شود. {همان کتاب} و برای دیدن نظر مخالف, {ر.ک دکتر سیدحسن امامی, ج۱, ص۵۵۸}
۴-حکم ماده ویژه عین معین است نه کلی. {همان کتاب}
۵-عهده بایع در بند۲ ماده ناظر به بازگرداندن ثمن(بهای قراردادی) است نه بهای واقعی مبیع و در صورتی به وجود می‌آید که تلف مبیع در اثر حادثه خارجی باشد. {همان کتاب}
۶-در مورد نقص مبیع در زمان خیار مختص به مشتری، ملاک ماده ۳۸۸ قانون مدنی اجراء می‌شود، مگر اینکه بخش تلف شده بهای خاص داشته باشد. {همان کتاب, ش۸۹۷} و در مورد عیب مبیع, {ر.ک ش۹۹۸و۱۰۱۰}

ماده ۴۵۴ (اجاره مبیع و فسخ بیع): هر گاه مشتری مبیع را اجاره داده باشد و بیع فسخ شود اجاره  باطل نمی‌شود مگر این که عدم تصرفات ناقله در عین و منفعت بر مشتری صریحاً یا  ضمناً شرط شده که در این صورت اجاره باطل است.

ماده ۴۵۵ (اثر فسخ در حق غیر): اگر پس از عقد بیع، مشتری تمام یا قسمتی از مبیع را متعلق  حق غیر قرار دهد مثل این که نزد کسی رهن گذارد، فسخ معامله موجب زوال حق شخص  مزبور نخواهد شد مگر این که شرط خلاف شده باشد.

ماده ۴۵۶ (خیارهای ویژه بیع): تمام انواع خیار در جمیع معاملات لازمه ممکن است موجود  باشد مگر خیار مجلس و حیوان و تأخیر ثمن که مخصوص بیع است.
۱-خیار غبن در قراردادی که هدف از آن احسان به دیگری یا مسامحه در تصفیه و حل اختلاف‌ها است راه ندارد (ماده۷۶۱ ق.م) همچنین است در قراردادهای احتمالی و رایگان و ضمان. {ق.ع, ج۵, ش۹۱۸}
۲-خیار شرط در نکاح و وقف و ضمان نمی‌آید و با طبیعت آن که اقتضای استمرار دارد مخالف است. {همان کتاب, ش۹۲۳ / ماده۱۰۶۹ ق.م و ماده۷۰۱ همان قانون}.
۳-اگر در قول‌نامه‌ای که برای فروش ملک یا اتومبیل تنظیم می‌شود ثمن گزاف یا ناچیز باشد، مغبون میتواند از خیار فسخ استفاده کند. {همان کتاب, ج۵, ش۹۷۹}
۴-خیار تبعّض صفقه ویژه عقود معوض است و در قراردادهای رایگان راه ندارد. {همان کتاب, ش۱۰۴۹}

ماده ۴۵۷ (اصل لزوم بیع): هر بیع، لازم است مگر این که یکی از خیارات در آن ثابت  شود.
-در موردی که در وجود خیار به عنوان قاعده قراردادها تردید وجود دارد (مانند تَفلیس یا تخلف از اجرای تعهد) اصل عدم وجود خیار است. {ر.ک ق.ع, ج۵, ش۸۷۵ / ماده۲۱۹ ق.م}

فصل دوم - در بیع شرط
ماده ۴۵۸ (مفاد شرط خیار): در عقد بیع، متعاملین می‌توانند شرط نمایند که هر گاه بایع  در مدت معینی تمام مثل ثمن را به مشتری رد کند خیار فسخ معامله را نسبت به تمام  مبیع داشته باشد و همچنین می‌توانند شرط کنند که هر گاه بعض مثل ثمن را رد کرد  خیار فسخ معامله را نسبت به تمام یا بعض مبیع داشته باشد در هر حال حق خیار،  تابع قرارداد متعاملین خواهد بود و هر گاه نسبت به ثمن، قید تمام یا بعض نشده  باشد خیار، ثابت نخواهد بود مگر با رد تمام ثمن.
{ر.ک مواد۳۹۹تا۴۰۱ ق.م / مواد۳۳و۳۴ قانون ثبت اسناد و املاک}

ماده ۴۵۹ (تملیک در بیع شرط): در بیع شرط به مجرد عقد، مبیع ملک مشتری می‌شود با قید  خیار برای بایع. بنابراین اگر بایع به شرایطی که بین او و مشتری برای استرداد  مبیع مقرر شده است عمل ننماید بیع، قطعی شده و مشتری مالک قطعی مبیع می‌گردد و  اگر بالعکس بایع به شرایط مزبوره عمل نماید و مبیع را استرداد کند از حین فسخ،  مبیع مال بایع خواهد شد ولی نماات و منافع حاصله از حین عقد تا حین فسخ مال  مشتری است.
{ر.ک ماده۳۶۴ ق.م و مواد۳۹۹تا۴۰۱ ق.م و مواد۳۳و۳۴ ق.ث}
۱-ماده۴۵۹ قانون مدنی به موجب مواد۳۳و۳۴ قانون ثبت تخصیص یافته است. در ماده۳۳ حق تقاضای ثبت با فروشنده است و در ماده۳۴ وضع خریدار مانند طلبکار رهنی است، با این تفاوت که تا زمان اجرای خیار مالک منافع است. {ر.ک ع.م, ج۱, ش۸۵ / ق.ع, ج۵, ش۹۳۵و۹۳۶}
۲-«نظر به ماده۳۴ اصلاحی قانون ثبت مصوب مردادماه۱۳۱۰ که به موجب آن اصل وجه ثمن و اُجور مال مورد معامله در مدت خیار متعلق حق انتقال گیرنده شناخته شده و نظر به ماده۷۲۲ ق.آ.د.م که به موجب آن، در صورتی که مال مورد معامله در تصرف انتقال گیرنده باشد، انتقال دهنده در مدت تصرف حق مطالبه اجرت‌المثل از انتقال گیرنده ندارد، رأی شعبه دهم نتیجتا مورد تایید است». {رأی وحدت رویه قضایی هیات عمومی، ردیف۲۳} در رأی شعبه۱۰ نیز می‌خوانیم. «چون به حکایت مندرجات پرونده مورد معامله به تصرف مشتری داده شده و مشارالیه آن را به بایع اجاره داده، قانونا منافع ملک متعلق به مشتری است که در حکم متفرعات ثمن است ...» {ر.ک دکتر عبدالحسین علی‌آبادی، موازین قضایی هیات عمومی دیوان عالی کشور، ج۴ (مدنی)، ص۵۶تا۶۱}.

ماده ۴۶۰ (تصرف منافی خیار بایع): در بیع شرط، مشتری نمی‌تواند در مبیع تصرفی که منافی خیار  باشد از قبیل نقل و انتقال و غیره بنماید.

ماده ۴۶۱ (امتناع خریدار از گرفتن ثمن): اگر مشتری در زمان خیار از اخذ ثمن خودداری کند بایع  می‌تواند با تسلیم ثمن به حاکم یا قائم‌مقام او معامله را فسخ کند.

ماده ۴۶۲ (حق فسخ در برابر وارثان خریدار): اگر مبیع به شرط، به واسطه‌ی فوت مشتری به ورثه‌ی او منتقل  شود حق فسخ بیع در مقابل ورثه به همان ترتیبی که بوده است باقی خواهد بود.

ماده ۴۶۳ (بیع صوری): اگر در بیع شرط، معلوم شود که قصد بایع، حقیقت بیع نبوده  است احکام بیع در آن مجری نخواهد بود.
-مقررات مواد۳۳و۳۴ قانون ثبت انحراف قصد بایع از حقیقت بیع را به صورت «فرض قانونی» در آورده و هاد «معامله با حق استرداد» را تاسیس کرده است. پس، نه تنها الفاظ بیع حمل بر معانی عرفیه نمی‌شود (ماده۲۲۴ ق.م). اثبات قصد بایع بر این که بیع واقعی را انشاء کرده است امکان ندارد یا موثر در حکم نیست.

فصل سوم - در معاوضه
ماده ۴۶۴ (تعریف): معاوضه عقدی است که به موجب آن یکی از طرفین، مالی می‌دهد  به عوض مال دیگر که از طرف دیگر اخذ می‌کند بدون ملاحظه‌ی این که یکی از عوضین،  مبیع و دیگری ثمن باشد.
۱-در مواردی که کالایی با پول مبادله می‌شود، قاعده عرفی آن را بیع می‌داند نه معاوضه. {ع.م, ج۱, ش۲۲۶}
۲-در فرضی که مبادله دو کالا با مبلغی سرانه انجام می‌شود، معیار تمیز معاوضه از بیع قصد مشترک دوطرف است. {همان کتاب, ش۲۲۶}
۳-در معاوضه ممکن است یکی از دو عوض یا هر دو عین باشد یا منفعت یا حق مالی. {همان کتاب, ش۲۲۶}
۴-در معاوضه نیز خیار غبن ایجاد می‌شود. {همان کتاب, ش۲۲۹} و برای دیدن نظر مخالف, {ر.ک دکتر سیدحسن امامی, ج۱, ص۵۷۹}
۵-حکم ماده۳۸۷ قانون مدنی در مورد تلف مبیع پیش از قبض در معاوضه نیز اجرا می‌شود و تلف هر یک از دو عوض عقد را منفسخ می‌کند. {ر.ک ق.ع, ج۵, ش۱۰۶۹ به بعد}

ماده ۴۶۵: در معاوضه، احکام خاصه‌ی بیع جاری نیست.
۱-خیار مجلس و حیوان و تاخیر ثمن از جمله مقررات ویژه عقد بیع است که در معاوضه راه ندارد.
۲-معاوضه سهم شریک ملک با مال دیگر سبب ایجاد حق شفعه نمی‌شود. {ر.ک ایقاع، ش۱۳۲ / ماده۸۰۸ ق.م}

فصل چهارم - در اجاره
ماده ۴۶۶ (تعریف): اجاره عقدی است که به موجب آن، مستأجر، مالک منافع عین  مستأجره می‌شود، اجاره‌دهنده را موجر و اجاره‌کننده را مستأجر و مورد اجاره را  عین مستأجره گویند.
۱-اجاره عقدی است مُعَوَّض و منافع به رایگان تملیک نمی‌شود (بند۳ ماده۴۹۰ ق.م). {ع.م, ج۱, شماره۲۳۵ - ۲۷۲ و ۲۷۳}
۲-مالکیت مستأجر بر منافع عین موقت است برخلاف عین که دائمی است. {مواد۴۶۸و۵۱۴ ق.م / همان کتاب, ش۲۳۱و۲۳۶}
۳-حق مستأجر بر منافع عین مستأجره از سنخ مالکیت و در زمره حقوق عینی است و در برابر اشخاص ثالث نیز اعتبار دارد. {همان کتاب ش۲۳۲} و درباره تحلیل حقوقی تملیک منافع, {ر.ک همان کتاب, ش۸}

ماده ۴۶۷ (اقسام اجاره به اعتبار مورد آن): مورد اجاره ممکن است اشیا یا حیوان یا انسان باشد.

مبحث اول - در اجاره اشیاء
ماده ۴۶۸ (لزوم تعیین مدت): در اجاره‌ی اشیا، مدت اجاره باید معین شود و الا اجاره  باطل است.
{ر.ک مواد۵۰۱, ۵۰۷, ۵۱۴ و ۵۱۵ ق.م}
۱-از مفاد ماده۴۶۸ قانون مدنی بطلان اجاره دائمی استفاده می‌شود. {ر.ک ع.م,, ج۱ ش۲۳۶}
۲-اجاره به مدت عمر موجر یا مستأجر باطل است. {همان کتاب}
۳-در قانون روابط موجر و مستأجر۱۳۵۶ مستأجر پس از پایان مدت اجاره نیز میتواند به انتفاع از عین ادامه دهد و تخلیه و فسخ اجاره جنبه‌ی استثنائی دارد.

ماده ۴۶۹ (آغاز مدت): مدت اجاره از روزی شروع می‌شود که بین طرفین مقرر شده و  اگر در عقد اجاره، ابتدای مدت ذکر نشده باشد از وقت عقد محسوب است.

ماده ۴۷۰ (قدرت بر تسلیم): در صحت اجاره، قدرت بر تسلیم عین مستأجره شرط است.
{ر.ک ماده۳۴۸ ق.م}
-اجاره مالی که موجر قدرت بر تسلیم آن را ندارد باطل است باضافه کسی هم که مالی را به اجاره می‌دهد در ضمن ملتزم میشود که آن مال را در اختیار مستأجر گذارد زیرا لازمه تسلیط او بر انتفاع است. {ر.ک ع.م, ج۱, ش۲۷۸}

ماده ۴۷۱ (قابلیت بقای مورد اجاره): برای صحت اجاره باید انتفاع از عین مستأجره با بقای اصل آن  ممکن باشد.
{ر.ک مواد۴۶و۵۸ ق.م}
۱-اجاره درخت برای انتفاع از میوه‌ی آن و اجاره گوسفند برای شیر خوردن و چاه برای آب کشیدن درست است. {ع.م, ج۱, ش۲۵۳}
۲-مال مصرف شدنی مانند میوه را برای استفاده نامتعارفی که به تلف آن منتهی نمیشود مانند نمایش دادن, میتوان اجاره داد. {همان کتاب, ش۲۵۴ / دکتر سیدحسن امامی, ج۲, ص۵}
۳-اجاره پول برای بازگشایی صرافی نافذ است. {همان کتاب}

ماده ۴۷۲ (بطلان اجاره مجهول و مردد): عین مستأجره باید معین باشد و اجاره عین مجهول یا مردد  باطل است.
۱-اجاره مال کلی را نباید نامعین پنداشت زیرا در این گونه اجاره‌ها تعیین مصداق خارجی مورد اجاره با موجر است. {ع.م, ج۱, ش۲۶۱}
۲-برای معلوم بودن مورد اجاره باید مقدار منفعت نیز مبهم نمانَد و برحسب موارد با تعیین مدت یا مسافت یا کار مورد نظر معین شود. گاه نیز عرف جانشین اراده دو طرف میشود و آنان را از تصریح بی‌نیاز می‌کند. {همان کتاب, ش۲۶۲}

ماده ۴۷۳ (موجر باید مالک منافع باشد): لازم نیست که موجر، مالک عین مستأجره باشد ولی باید مالک  منافع آن باشد.
۱-در اجاره کلی موجر میتواند تعهد به تملیک منفعت مالی کند که افراد آن به دیگری تعلق دارد. اگر گاراژداری بیلیط مسافرت یا اتوبوسی را بدون تعیین فرد آن به مسافری بفروشد و در زمان فروش بیلیط مالک هیچ اتوبوسی نباشد, اجاره نافذ است. {ر.ک ع.م, ج۱, ش۲۵۵}
۲-اگر موجر فرد متعلق به دیگری را در اجاره کلی انتخاب کند, به تعهد خود وفا نکرده است و میتوان الزام او را از دادگاه خواست ولی اجاره نافذ است. {همان کتاب, ش۲۵۵}

ماده ۴۷۴ (اجاره به وسیله مستأجر): مستأجر می‌تواند عین مستأجره را به دیگری اجاره دهد مگر  این که در عقد اجاره خلاف آن شرط شده باشد.
۱-قانون روابط موجر و مستأجر مصوب۱۳۵۶ در مورد اجاره محل پیشه و تجارت (ماده۱۰), اصل انتقال پذیری مندرج در ماده۴۷۴ قانون مدنی را وارونه ساخته و به مستأجر حق انتقال به غیر نداده است مگر اینکه این اجازه از موجر به وسیله نوشته گرفته شده باشد. {ر.ک ع.م, ج۱, ش۲۵۶}
۲-مستأجر مالک منفعت میتواند عین مورد اجاره را به مستأجر دوم تسلیم کند مگر در موردی که انتفاع از عین ملازمه با قبض آن ندارد مانند اجاره اتومبیل و حیوان برای حمل بار. {همان کتاب, ش۲۵۷}
۳-اگر مستأجری که حق انتقال به غیر ندارد آن را اجاره دهد, اجاره باطل است مگر اینکه مفاد شرط التزام به خودداری از اجاره باشد که تخلف از آن به موجر حق فسخ می‌دهد. {همان کتاب, ش۲۵۹} و برای دیدن احکام قانون روابط موجر و مستأجر۱۳۵۶, {ر.ک بند۱و۲ ماده۱۴} و در مورد سرقفلی, {تبصره۱ ماده۱۹ همان قانون}

ماده ۴۷۵ (اجاره مال مشاع): اجاره‌ی مال مشاع، جایز است لیکن تسلیم عین مستأجره موقوف  است به اذن شریک.
۱-اگر تسلیم بدون اذن شریک انجام شود او میتواند خلع‌ید مستأجر را از دادگاه بخواهد. {ع.م, ج۱, ش۲۶۰}
۲-در صورتی که مستأجر از اشاعه بی‌اطلاع باشد, حق فسخ اجاره را دارد. {ر.ک همان کتاب}
۳-اگر مستأجر سه دانگ مشاع از خانه‌ای را به این اعتقاد که تمام آن به موجر تعلق دارد و با او شریک میشود اجاره کند و بعد دریابد که نیم دیگر به دیگران تعلق دارد, در امکان فسخ اجاره اختلاف است و امکان فسخ در صورتی ترجیح دارد که قید شرکت با موجر بنای تراضی باشد. {همان کتاب / ق.ع, ج۳, ش۵۵۲ / ماده۱۲ قانون روابط موجر و مستأجر۱۳۵۶, بند۱ / ماده۶ قانون روابط موجر و مستأجر۱۳۶۲, بند۱}

ماده ۴۷۶ (تسلیم مورد اجاره): موجر باید عین مستأجره را تسلیم مستأجر کند و در صورت  امتناع، موجر اجبار می‌شود و در صورت تعذر اجبار، مستأجر خیار فسخ دارد.
۱-مستأجر میتواند تا زمانی که عین مورد اجاره به او تسلیم نشده است از پرداخت اجاره‌بها خودداری کند (ماده۳۷۷ ق.م). {ع.م, ج۱, ش۲۷۸}
۲-درباره محل تسلیم, ر.ک ماده۳۷۵ ق.م} (محل وقوع عقد). در مورد اجاره املاک طبیعت تسلیم ایجاب می‌کند که در محل مورد اجاره انجام شود مگر آنکه تسلیم در دید عرف در محل دیگر ممکن باشد مانند تسلیم سند مالکیت زمین و دادن کلید آپارتمان که باید در محل وقوع اجاره باشد. {ع.م, ج۱, ش۱۲۴و۲۸۰}
۳-ماده۴۷۶ قانون مدنی راجع‌به لزوم تسلیم عین مستأجره ناظر به وهله اولی است پس اگر دیگری آن را از دست او خارج نموده باشد حکم ماده مزبوره در آن جاری نخواهد بود. {دیوان عالی کشور, ه.ش۲۹۶ - ۱۳۱۱/۱۱/۲ (عبده, اصول قضایی-حقوقی, ق۲, ص۵)}
۴-اجیر باید کالایی را که به سفارش مستأجر ساخته یا تعمیر و اصلاح کرده است در مهلت مقرر به او رد کند. {ر.ک ع.م, ج۱, ش۴۱۶}
۵-در موردی که مصالح و مواد ازآن مستأجر است و اجیر بر روی آن کار می‌کند, کالای ساخته به مستأجر تعلق دارد و او میتواند کالا را بخواهد. همچنین است در موردی که مصالح نیز ازآن اجیر است. {همان کتاب}
۶-در اجاره خدمات تسلیم منفعت با انجام دادن کار موضوع تعهد و تسلیم کالای ساخته شده صورت می‌پذیرد و در صورتی که پیش از آن تلف شود اجیر حقی بر دستمزد ندارد مانند تلف پارچه دوخته شده پیش از تسلیم و در این مورد اتفاق نظر وجود ندارد. {ر.ک همان کتاب, ش۴۲۱ و قرائت و تمرین (۱۱)}

ماده ۴۷۷ (چگونگی تسلیم / تأمین استفاده مطلوب): موجر باید عین مستأجره را در حالتی تسلیم نماید که مستأجر  بتواند استفاده‌ی مطلوبه را بکند.
{ر.ک ماده۴۸۲}
۱-اگر مورد اجاره اتومبیلی باشد و موجر آن را با نقص فنی تحویل دهد به گونه‌ای که اتومبیل حرکت نکند, تسلیم انجام نشده است.
۲-هرگاه موجر اطلاعات لازم برای راندن اتومبیل را در اختیار مستأجر قرار ندهد, تسلیم ناقص است و اثر حقوقی ندارد. {ع.م, ج۱, ش۲۸۰}
۳-تکلیف موجر پس از تسلیم عین و فراهم آوردن وسائل انتفاع پایان می‌پذیرد و بعد از آن رفع مزاحمت اشخاص ثالث با مستأجر است (ماده۴۸۸ ق.م). {همان کتاب, ش۲۸۱}

ماده ۴۷۸ (خیار عیب): هر گاه معلوم شود عین مستأجره در حال اجاره معیوب بوده،  مستأجر می‌تواند اجاره را فسخ کند یا به همان نحوی که بوده است اجاره را با  تمام اجرت قبول کند ولی اگر موجر رفع عیب کند به نحوی که به مستأجر ضرری نرسد  مستأجر حق فسخ ندارد.
{ر.ک بندهای۱و۲ ماده۱۲ ق.ر.م.م}
-فسخ اجاره از همان آغاز مدت اجاره را منحل می‌سازد هرچند که مدتی پس از آن اِعمال شود. {ع.م, ج۱, ش۳۱۱ / ق.ع, ج۵, ش۸۸۸ / مفهوم بخش اخیر ماده۴۸۰ ق.م}

ماده ۴۷۹ (اوصاف عیب): عیبی که موجب فسخ اجاره می‌شود عیبی است که موجب نقصان  منفعت یا صعوبت در انتفاع باشد.
{ر.ک ماده۴۲۲ ق.م}
-برای دیدن مفهوم عیب به ویژه از جهت خسارت ناشی از آن, {ر.ک ناصر کاتوزیان, مسئولیت ناشی از عیب تولید, ص۶۵ به بعد}

ماده ۴۸۰ (عیب بعد از عقد یا حادث): عیبی که بعد از عقد و قبل از قبض منفعت، در عین مستأجره  حادث شود موجب خیار است و اگر عیب در اثنای مدت اجاره حادث شود نسبت به بقیه‌ی  مدت، خیار ثابت است.
{ر.ک ماده۴۲۵ ق.م}
-مفهوم مخالف بخش اخیر ماده این است که اگر عیب از آغاز اجاره وجود داشته باشد خیار نسبت به همه مدت ثابت است.

ماده ۴۸۱ (عیب سبب رفع قابلیت انتفاع): هر گاه عین مستأجره به واسطه‌ی عیب از قابلیت انتفاع خارج  شده و نتوان رفع عیب نمود اجاره باطل می‌شود.
{ر.ک بند۲ ماده۱۲ ق.ر.م.م ۱۳۵۶}
۱-از بین رفتن قابلیت انتفاع مورد اجاره در موردی که رفع عیب ممکن نباشد در حکم تلف آن است. {ع.م, ج۱, ش۳۱۰}
۲-هرگاه عیب قابل رفع باشد اجاره نافذ است ولی مستأجر حق فسخ دارد. {همان کتاب}
۳-عذر مستأجر در انتفاع از مورد اجاره مجوز فسخ یا بطلان آن نیست پس هرگاه شخص اتومبیلی را برای مسافرت کرایه کند و در اثر بیماری نتواند به مسافرت برود اجاره منحل نمی‌شود. {همان کتاب}
۴-اگر شخص ثالثی با عرضه متاع بهتری بتواند مشتریان مستأجر را به خود اختصاص دهد و در نتیجه این رقابت او نتواند غرض و دائی خود را از انعقاد قرارداد عملی سازد و سودی را که احتمال می‌داده بِبَرَد, هیچ موجبی برای فسخ اجاره و جبران این منافع احتمالی از راه تحمیل ضرر بر موجر نیست به ویژه اگر این وضع مانند لوله‌کشی آب آشامیدنی در شهر قابل پیش‌بینی باشد. {دادگاه شهرستان تهران, شعبه۲۷, پرونده ش۳۸۲-۳۹ / ع.م, ج۱, (۱۰) / دیوان عالی کشور, رأی ش۶۴۴ - ۱۳۱۷/۳/۱۱, شعبه۴ (همان کتاب ش۱۰)}
۵-در موردی که شهرداری شغل زهتابی را که مستأجر به آن اشتغال داشته ممنوع کرده است, اجاره منفسخ است زیرا از مواد۴۷۱ و ۴۸۱ و ۴۹۶ و مواد دیگری که در نظایر اجاره مثل مزارعه و غیره مقرر شده استفاده شود عین مستأجره تا آخر مدت اجاره باید به قابلیت انتفاع باقی باشد و در صورتی که از ابتدا قابل انتفاع بوده و در اثنای مدت از قابلیت افتاده باشد, از آن به بعد اجاره منفسخ می‌شود. {ر.ک دیوان عالی کشور, ه.ش۶۴۴ - ۱۳۱۷/۳/۱۱, شعبه ۴ (متین, مجموعه رویه قضایی-حقوقی تا ۱۳۳۰, ص۱۵)}
۶-اگر ساختمانی در بیرون شهر برای ایجاد بیمارستان و استراحت بیماران روانی اجاره داده شود و در هنگام تسلیم نیز از حیث آرامش محلی قابل استفاده باشد ولی پس از چندی در کنار باغ بیمارستان میدان تیر ارتش احداث شود, چون مستأجر نمیتواند استفاده مطلوب را از عین ببرد و رجوع او به همسایه نیز امکان ندارد, حق فسخ اجاره را دارد. {دادگاه شهرستان تهران, شعبه۲۷ / ع.م, ج۱, ش۲۸۷}

ماده ۴۸۲ (عیب مصداق در اجاره کلی): اگر مورد اجاره عین کلی باشد و فردی که موجر داده معیوب در  آید مستأجر حق فسخ ندارد و می‌تواند موجر را مجبور به تبدیل آن نماید و اگر  تبدیل آن ممکن نباشد حق فسخ خواهد داشت.
{ر.ک مواد۴۳۷و۴۷۶ ق.م:
۱-مستأجر میتواند علاوه بر اجبار موجر به تبدیل فرد معیوب, از دادن اجاره بها نیز خودداری کند زیرا تسلیم انجام نشده است (ماده۳۷۷ ق.م).
۲-حق فسخ در فرضی که تبدیل فرد معیوب ممکن نیست مستند به خیار عیب نیست ناشی از تعذر تسلیم است. {ر.ک ملاک مواد۲۳۷تا۲۴۰ ق.م / ق.ع, ج۵, ش۱۰۶۶} ولی احتمال دارد از ظاهر ماده۴۸۲ قانون مدنی استفاده شود که قانون آن را از توابع خیار عیب دانسته است با احکام ویژه.

ماده ۴۸۳ (تلف مورد اجاره در خلال مدت): اگر در مدت اجاره، عین مستأجره به واسطه‌ی حادثه، کلاً یا  بعضاً تلف شود اجاره از زمان تلف نسبت به مقدار تلف‌شده منفسخ می‌شود و در صورت  تلف بعض آن، مستأجر حق دارد اجاره را نسبت به بقیه فسخ کند یا فقط مطالبه‌ی  تقلیل نسبی مال‌الاجاره نماید.
{ر.ک ماده۴۹۶ ق.م}
۱-انفساخ یا بطلان اجاره به موردی اختصاص دارد که تلف عین در اثر حوادث قهری و طبیعی مانند زلزله, سیل, آتش‌سوزی و جنگ رخ دهد. هرگاه شخص موجر یا دیگری سبب تلف آن شود, اجاره به حال خود باقی است و مستأجر میتواند به کسی که تلف کرده است رجوع کند و اجرت‌المثل بگیرد. {ع.م, ج۱, ش۳۱۰}
۲-درحالتی که موجر سبب تلف شده یا ثالث پیش از قبض عین را از بین ببرد, مستأجر حق فسخ اجاره را نیز دارد (ماده۴۸۸ ق.م). {همان کتاب}
۳-تلف عین در صورتی که موضوع اجاره عین معین باشد موجب بطلان اجاره است ولی در مورد تلف مصداق کلی تسلیم شده میتوان از موجر خواست که مصداق دیگری را برای استفاده در اختیار مستأجر گذارد و در صورتی که اجبار او ممکن نباشد, مستأجر حق فسخ دارد {ماده۴۸۲ ق.م / همان کتاب}. این احتمال نیز قوی است که گفته شود پس از تسلیم مصداق کلی اجاره در حکم اجاره عین معین است و تمییز قصد مشترک در هر مورد با دادرس است.
۴-در موردی که موضوع اجاره در معرض خرابی است و قابل تعمیر هم نیست یا برای بهداشت و سلامت مضر است و باید خراب شود, مستأجر حق فسخ دارد. {بند۵ ماده۱۲ ق.ر.م.م۱۳۵۶ / بند۳ ماده۱۲ ق.ر.م.م۱۳۶۲ (مسکن)}

ماده ۴۸۴ (منع موجر از تغییر منافی با مقصود اجاره): موجر نمی‌تواند در مدت اجاره، در عین مستأجره تغییری دهد  که منافی مقصود مستأجر از استیجار باشد.
۱-در صورتی که تغییر منافی با مقصود داده شود و قابل رفع نباشد, مستأجر حق فسخ اجاره را دارد و حکم به ابطال اجاره نیز در موردی که تغییر هدف از اجاره را به کلی از بین برده است امکان دارد. {ر.ک ع.م, ج۱, ش۲۸۰}
۲-منظور از تغییری که ماده۴۸۴ قانون مدنی از آن نام می‌برَد, تغییر مادی است نه حقوقی بنابراین انتقال مورد اجاره به دیگری حق فسخ به مستأجر نمی‌دهد (ماده۴۹۸) مگر اینکه در اجاره شرط شده باشد. {همان کتاب, ش۲۸۹}
۳-هرگاه مورد اجاره را موجر خراب کرده باشد باید آن را به مثل صورت اول درآوَرَد ولی هرگاه اتلاف عین چنان باشد که با تعمیر نتوان آن را حفظ کرد مانند ماشینی که سوخته یا بنایی که ویران شده, اجاره با از بین رفتن موضوع آن باطل میشود و چاره‌ای جز گرفتن بهای منافع تلف شده و خسارت باقی نمی‌مانَد. {همان کتاب, ش۲۸۴}

ماده ۴۸۵ (تعمیرات ضروری برای حفظ عین): اگر در مدت اجاره، در عین مستأجره تعمیراتی لازم آید که  تأخیر در آن موجب ضرر موجر باشد مستأجر نمی‌تواند مانع تعمیرات مزبوره گردد اگر  چه در مدت تمام یا قسمتی از زمان تعمیر نتواند از عین مستأجره کلاً یا بعضاً  استفاده نماید. در این صورت حق فسخ اجاره را خواهد داشت.
{ر.ک مواد۲۱و۲۲ ق.ر.مم۱۳۵۶ و ۱۱و۱۲ ق.ر.م.م۱۳۶۲}
۱-هرگاه مستأجر مانع تعمیرات ضروری شود دادگاه میتواند او را الزام کند و در صورتی که لازم باشد حکم به تخلیه موقت بدهد {ماده۲۲ ق.م.ر.ر۱۳۵۶}.
۲-مستأجر مسئول خسارت ناشی از ممانعت ناروای خویش است {همان ماده}.
۳-مستأجر نیز میتواند موجر را به تعمیرات اساسی اجبار کند. {ماده۲۱ همان قانون / ع.م, ج۱, ش۲۸۵}
۴-ضرری میتواند باعث تعطیل حق مستأجر شود که مربوط به خرابی احتمالی مورد اجاره باشد و تعمیر آن بتواند از موجر دفع ضرر کند. موجر نمیتواند زیان‌های شخصی خود را بهانه انجام تعمیرات و مانع استفاده مستأجر سازد. {ر.ک همان کتاب, ش۲۸۸}

ماده ۴۸۶ (تعمیر لازم برای انتفاع مستأجر): تعمیرات و کلیه‌ی مخارجی که در عین مستأجره برای امکان  انتفاع از آن لازم است به عهده‌ی مالک است مگر آن که شرط خلاف شده یا عرف بلد  بر خلاف آن جاری باشد و همچنین است آلات و ادواتی که برای امکان انتفاع از عین  مستأجره لازم می‌باشد.
{ر.ک مواد۲۰, ۲۱ و ۲۴ ق.م.ر.ر۱۳۵۶ و مواد۱۰و۱۱ ق۱۳۶۲ / ماده۵۰۲ ق.م}
۱-تعمیرات اساسی مربوط به اصل بنا و تأسیسات عمده منصوبه در آن به عهده موجر است ولی تعمیرهای جزئی و تزیینی که مربوط به انتفاع مطلوب و شخصی مستأجر است به عهده خود اوست. {ماده۲۰ ق.ر.م.م۱۳۵۶ و ماده۱۰ ق۱۳۶۲}
۲-مستأجر میتواند الزام موجر را از دادگاه بخواهد و در صورتی که در مهلت تعیین شده موجر تعمیرهای مورد حکم را انجام ندهد, مستأجر حق فسخ دارد {ماده۲۱ ق.م.ر.ر۱۳۵۶ و ماده۱۰ ق۱۳۶۲}.
۳-در اجاره تاکسی و اتومبیل‌هایی که موجر یا نماینده او هدایت آن را برعهده دارد, عرف هزینه بنزین و تعمیر را با موجر می‌داند و اجاره خالص است. ولی در اجاره ماشین‌هایی که در اختیار مستأجر قرار می‌گیرد, به ویژه در راه‌های دور, هزینه بنزین و تعمیرات و سرویس متعارف و بیمه ماشین به عهده مستأجر است مگر اینکه خلاف آن شرط شده باشد. همچنین است در اجاره حیوان. {ر.ک ع.م, ج۱, ش۲۸۵}

ماده ۴۸۷ (تعدی و تفریط مستأجر): هر گاه مستأجر نسبت به عین مستأجره تعدی یا تفریط نماید و  موجر قادر بر منع آن نباشد موجر حق فسخ دارد.
{ر.ک بند۸ ماده۱۴ ق.ر.م.م۱۳۵۶ و بند‌ج ماده۸ ق۱۳۶۲}
۱-در قوانین مربوط به موجر و مستأجر قید «موجر قادر بر منع آن نباشد» وجود ندارد و صِرف تعدی و تفریط به ویژه در اجاره محل کسب و پیشه و تجارت برای فسخ کافی است (بند۸ ماده۱۴ ق.ر.م.م۱۳۵۶).
۲-برای دیدن مفهوم تعدی و تفریط, {ر.ک مواد۹۵۱و۹۵۲ ق.م / ع.م, ج۱, ش۲۹۷}
۳-تعدی و تفریط مستأجر صفت امانت او را از بین می‌بَرَد. {ر.ک ماده۴۹۳ ق.م}
۴-اثبات تعدی و تفریط مستأجر به عهده موجر است مگر اینکه مستأجر عهده‌دار حفظ مورد اجاره باشد خواه به موجب عرف یا قرارداد (تعهد ایمنی). {ر.ک ماده۳۸۶ ق.ت / همان کتاب, ش۳۰۰}

ماده ۴۸۸ (مزاحمت شخص ثالث برای مستأجر): اگر شخص ثالثی بدون ادعای حقی در عین مستأجره یا منافع آن،  مزاحم مستأجر گردد در صورتی که قبل از قبض باشد مستأجر حق فسخ دارد و اگر فسخ  ننمود می‌تواند برای رفع مزاحمت و مطالبه‌ی اجرت‌المثل به خود مزاحم رجوع کند و  اگرمزاحمت بعد از قبض واقع شود حق فسخ ندارد و فقط می‌تواند به مزاحم رجوع کند.
۱-مقصود از مزاحمت قبل از قبض به طور معمول ایجاد مانع برای تسلیم عین به مستأجر است ولی گاه نیز باعث دشوار کردن انتفاع و نقص در منافع است مانند اینکه همسایه مشرف به رودخانه در مقابل آن سدی برپادارد و نگذارد آب مستمر به آسیابی که اجاره داده شده برسد. {ر.ک ع.م, ج۱, ش۲۸۱}
۲-مزاحمت پیش از قبض در حکم عیب و نقص منفعت پیش از قبض است. {ر.ک ماده۴۲۵ ق.م}
۳-مزاحمت بعد از قبض شامل موردی هم که شخص ثالث عین مستأجره را غصب می‌کند می‌شود. همچنین است موردی که شخص ثالث آن عین را تلف کند. {همان کتاب, ش۳۱۰ / دکتر سیدحسن امامی, ج۲, ص۵۵}
۴-به تصرف موجر در عین مستأجره, مستأجر حق فسخ پیدا نمی‌کند. {دیوان عالی کشور, ه.ش,۱۷۸ - ۱۳۱۱/۱۲/۱۳ (عبده, اصول قضایی-حقوقی, ق۲, ص۵)} و برای دیدن نظر مخالف که مزاحمت موجر را نیز مشمول ماده۴۸۸ قانون مدنی می‌داند, {ر.ک ع.م, ج۱, ش۲۸۰}
۵-مقصود از ماده۴۸۸ قانون مدنی این نیست که اگر شخص ثالث مدعی حقی در عین مستأجره باشد, مستأجر حق مراجعه به مزاحم برای تصرف عین و مطالبه عوض منافع را ندارد. مطالبه مواد راجع‌به غصب و اتلاف و اصول کلی در صورتی که مستأجر ذی‌حق در تصرف عین و منافع باشد, به هرکس که مزاحم این حق بوده و منافع را استیفا و یا اتلاف کرده باشد, میتواند رجوع کند. {هیئت عمومی دیوان عالی کشور, ه.ش ۸۱۲ - ۱۳۱۲/۶/۳۰ (متین, مجموعه رویه قضایی-ق.حقوقی, ص۲۰)}

ماده ۴۸۹ (ادعای مزاحم به داشتن حق عینی): اگر شخصی که مزاحمت می‌نماید مدعی حق نسبت به عین مستأجره  یا منافع آن باشد مزاحم نمی‌تواند عین مزبور را از ید مستأجر آن تزاع نماید مگر  بعد از اثبات حق با طرفیت مالک و مستأجر هر دو.
۱-اثبات حق عینی که باعث خلع‌ید مستأجر از تمام یا بخشی از مورد اجاره باشد باید به طرفیت مالک و مستأجر باشد وگرنه دادگاه باید قرار عدم استماع دعوا بدهد. {ر.ک ع.م, ج۱, ش۲۸۱} ولی بعضی گفته‌اند دادگاه میتواند دعوا را استماع کند لیکن اجرای حکم منوط است بر اینکه حکم خلع‌ید به طرفیت دیگری نیز صادر شود. {دکتر سیدحسن امامی, ج۲, ص۲۸}
۲-مستأجر میتواند موجر را به دادرسی جلب کند و از او بخواهد که پاسخ مدعی را بدهد. {ر.ک ع.م, ج۱, ش۲۸۱}
۳-در صورتی که مزاحم انتزاع ملک را نخواهد و فقط اختلاف در منافع باشد, مورد مشمول ماده۴۸۹ نیست. {دیوان عالی کشور, ه.ش۱۳۰۳ - ۱۳۲۶/۸/۶, شعبه۴ (متین, مجموعه رویه قضایی-حقوقی-ق.حقوقی, ص۱۷)} با وجود این به نظر می‌رسد این فرض نیز تابع ماده۴۸۹ قانون مدنی است. {دیوان عالی کشور, ه.ش۸۰۰ - ۱۳۲۰/۳/۱۳, شعبه۳ (همان مجموعه, ص۱۵)}

ماده ۴۹۰ (تکالیف مستأجر) مستأجر باید:
اولاً- در استعمال عین مستأجره به نحو متعارف رفتار کرده و  تعدی یا تفریط نکند.
ثانیاً- عین مستأجره را برای همان مصرفی که در اجاره مقرر  شده و در صورت عدم تعیین در منافع مقصوده که از اوضاع و احوال استنباط می‌شود  استعمال نماید.
ثالثاً– مال‌الاجاره را در مواعدی که بین طرفین مقرر است  تأدیه کند و در صورت عدم تعیین موعد، نقداً باید بپردازد.
{ر.ک بندهای۶تا۹ ماده۱۴ ق.ر.م.م۱۳۵۶ و ماده۴ و بند‌ج ماده۸ ق۱۳۶۲ / مواد۴۸۷و۴۹۲ ق.م}
۱-تعیین موعد برای پرداخت اجاره‌بها و شرط تأجیل در صورتی نافذ است که مضبوط باشد و احتمال کم و زیاد در آن نرود وگرنه شرط مجهولی است که دو طرف را پایبند نمی‌سازد و اجاره را مؤجل نمی‌کند. {ر.ک ع.م, ج۱, ش۲۹۳}
۲-دِین مستأجر نسبت به اجاره‌بها نامستقر است و در صورت تلف عین یا از دست رفتن قابلیت آن در مدت اجاره نسبت به بقیه مدت از بین نمی‌رود (مواد۴۸۳و۴۹۶ ق.م).
۳-اقساط مال‌الاجاره که به علت نرسیدن موعد پرداخت آن بر ذمه مستأجر مستقر نشده است, به موت او حال نمی‌شود (ماده۵۰۵ ق.م) و در نقد و توجیه این ماده, {ر.ک همان کتاب, ش۲۹۴ / دکتر سیدحسن امامی, ج۲, ص۳۳و۳۴}
۴-در صورتی که مستأجر اجاره‌بها را نپردازد, موجر میتواند مورد اجاره را تحویل ندهد (ماده۳۷۷ ق.م) و پس از تسلیم اجبار او را بخواهد ولی حق فسخ اجاره را ندارد. {بند۹ ماده۱۴ ق.ر.م.م۱۳۵۶ و بند‌د ماده۸ ق۱۳۶۲} این قاعده را تخصیص و به موجر با شرایطی حق فسخ می‌دهد. خیار تخلف از شرط پرداخت اجاره‌بها در موعد معین نیز از قواعد عمومی است.
۵-اعسار مستأجر به موجر حق فسخ اجاره را می‌دهد. {ر.ک ع.م, ج۱, ش۲۹۵}
۶-مستأجر در صورت تعدی و تفریط ضامن تلف عین و منافع آن است (ماده۴۹۳ ق.م) و این اقدام به موجر حق فسخ می‌دهد (ماده۴۸۷ همان قانون).

ماده ۴۹۱ (انتفاع مشابه از عین): اگر منفعتی که در اجاره تعیین شده است به خصوصیت آن، منظور  نبوده مستأجر می‌تواند استفاده منفعتی کند که از حیث ضرر، مساوی یا کمتر از  منفعت معینه باشد.
{ر.ک بند۷ ماده۱۴ ق.ر.م.م۱۳۵۶ و بند‌ج ماده۸ ق۱۳۶۲}
۱-اگر در اجاره‌نامه آمده باشد که شغل مستأجر خرازی فروشی است و اجاره برای اشتغال به همین کسب داده می‌شود، مستأجر میتواند آن را به فروش لوازم ورزشی یا کتاب  اختصاص دهد. {ر.ک ع.م, ج۱, ش۳۰۷}
۲-اگر دکانی در خیابان میرداماد و در کنار چند فروشگاه بزرگ و جواهر فروشی اجاره داده شود و در اجاره نامه نیز هیچ قیدی درباره مصرف دکان نباشد، مستأجر حق ندارد آن را به نانوایی و آهنگری و مانند این‌ها اختصاص دهد. {همان کتاب / ماده۴۹۰ ق.م}
۳-اگر مورد اجاره زمین بَیاض باشد که برای احداث سینما اجاره داده شده است، بدون اینکه نقشه ساختمان آن قبلا تهیه و پیوست اجاره نامه شود، به مستأجر اجازه ساختمان بناهای مورد احتیاج سینما داده شده است و چنانچه در محل بنا از جهت مرغوبیت و احتیاجات دیگر سینما تغییری داده شود، موجبی برای تخریب و انهدام باقی نیست. {هیئت عمومی دیوان عالی کشور, ه.ش۱۸۱۵ - ۱۳۳۱/۱۱/۲۲ (کیهان, آرشیو حقوقی, مجموعه رویه قضایی از ۲۸تا۴۲, ج۲ (مدنی), ش۹, ص۲۸)}

ماده ۴۹۲ (فسخ اجاره بر مبنای انتفاع ناروا): اگر مستأجر، عین مستأجره را در غیر موردی که در اجاره ذکر  شده باشد یا از اوضاع و احوال استنباط می‌شود استعمال کند و منع آن ممکن نباشد  موجر حق فسخ اجاره را خواهد داشت.
{ر.ک بند۶ ماده۱۴ ق.ر.م.م۱۳۵۶ و بند‌ج ماده۸ ق۱۳۶۲}
۱-موجر بایستی برای منع مستأجر به دادگاه رجوع کند و دادگاه مستأجر را از مصرف ناروا ممنوع سازد و اجرای حکم ممکن نباشد تا موجر بتواند اجاره را فسخ کند و در این که آیا تکرار تصرف ممنوع شده بعد از اجرای حکم کافی است یا نه تردید وجود دارد و پذیرفتن حق فسخ در این فرض ترجیح دارد.
۲-در قوانین روابط موجر و مستأجر قید «منع آن ممکن نباشد» حذف شده است. {بند۶ ماده۱۴ ق.ر.م.م۱۳۵۶ و بند‌ج ماده۸ ق۱۳۶۲}

ماده ۴۹۳ (ضمان مستأجر / اثر شرط): مستأجر نسبت به عین مستأجره ضامن نیست به این معنی که اگر  عین مستأجره بدون تفریط یا تعدی او کلاً یا بعضاً تلف شود مسئول نخواهد بود ولی  اگر مستأجر تفریط یا تعدی نماید ضامن است اگر چه نقص در نتیجه‌ی تفریط یا تعدی  حاصل نشده باشد.
۱- اگر خانه‌ای به اجاره داده شود و در اثر آشوبی که در شهر رخ داده است تمام شیشه‌های آن شکسته شود مستأجر مسؤولیتی ندارد. {ع.م, ج۱, ش۲۹۸}
۲-در موردی که مستأجر دست از تعدی و تفریط بردارد و تلف در زمانی رخ دهد که او به امانت رفتار می‌کند، در ضمان مستأجر اختلاف است: مشهور این است که پشیمانی امین متعدی مسؤولیت او را از بین نمی‌بَرَد و ید او همچنان ضمانی است، مگر به تجدید اجاره یا اذن موجر در تصرف {دکتر سیدحسن امامی, ج۲, ص۱۷۱و۱۷۲}. با وجود این، به نظر می‌رسد که قدر‌مُتَیَّقَن از ضمان مستأجر در فرضی است که تلف در دوران تعدی و تفریط رخ دهد. {ر.ک ع.م, ج۱, ش۲۹۸}
۳-موضوع ضمان مستأجر تابع احکام غصب است و پرداخت بهای زمان تادیه در مورد مال قیمی رجحان دارد، زیرا مقصود بازگرداندن وضع زیان دیده(موجر) به حال سابق است. {همان کتاب, ش۲۹۹}
۴-درباره  نفوذ شرط ضمان بر مستأجری که تعدی و تفریط نکرده است اختلاف وجود دارد و نفوذ شرط قوی‌تر به نظر می‌رسد و رویه قضایی نیز بر آن تمایل دارد. {همان کتاب, ش۳۰۲}
۵-شرط عدم ضمان به سود مستأجری که تعدی و تفریط کرده است در صورتی نفوذ دارد که خطا متعارف باشد؛ جایی که مستأجر به عمد یا به آنچه در حکم عمد است به مورد اجاره صدمه می‌زند شرط عدم مسؤولیت اثر ندارد و مخالف نظم عمومی است. همچنین است مسؤولیت خسارات وارد به شخص. {همان کتاب, ش۳۰۴ / ق.ع, ج۴, ش۷۷۶ / ض.ق, ش۲۱۲}
۶-در موردی که سلامت مورد اجاره از سوی مستأجر تضمین شده است، اثبات وقوع حوادث قهری و انتساب تلف به این حوادث نیز مستأجر را معاف از ضمان نمی‌کند. ولی شرط ضمان عادی مستأجر و تعهد او نسبت به سالم نگهداشتن عین‌مستأجره با اثبات قوه قاهره بی‌اثر می‌شود. {ر.ک ق.ع, ج۴, ش۷۷۹ به بعد / ع.م, ج۱, ش۳۰۳}

ماده ۴۹۴ (پایان اجاره): عقد اجاره به محض انقضای مدت برطرف می‌شود و اگر پس از  انقضای آن، مستأجر، عین مستأجره را بدون اذن مالک مدتی در تصرف خود نگاه دارد  موجر برای مدت مزبور مستحق اجرت‌المثل خواهد بود اگر چه مستأجر استیفای منفعت  نکرده باشد و اگر با اجازه‌ی مالک در تصرف نگاه دارد وقتی باید اجرت‌المثل بدهد  که استیفای منفعت کرده باشد مگر این که مالک اجازه داده باشدکه مجاناً استفاده  نماید.
۱-اگر در پایان اجاره مستأجر به انتفاع خود ادامه دهد و موجر تخلیه  او را نخواهد، باید او را مأذون به حساب آورد نه غاصب و قانون مدنی سکوت موجر را دلیل رضای او بر ادامه انتفاع دانسته است. {ماده۵۰۱ ق.م و ماده۶۳۱ همان قانون / {ر.ک ماده۱۰ قانون اصلاح قانون جلوگیری از تصرف عدوانی / ع.م, ج۱, ش۳۱۶}
۲-پس از مطالبه مالک، مستأجر در حکم غاصب و ضامن عین و منافع است. {همان کتاب}

ماده ۴۹۵ (حدود مسئولیت ضامن اجاره‌بها): اگر برای مال‌الاجاره، ضامنی داده شده باشد ضامن مسئول  اجرت‌المثل مذکور در ماده‌ی فوق نخواهد بود.

ماده ۴۹۶ (تلف مورد اجاره / تخلف از شرایط): عقد اجاره به واسطه‌ی تلف شدن عین مستأجره از تاریخ تلف،  باطل می‌شود و نسبت به تخلف از شرایطی که بین موجر و مستأجر مقرر است خیار فسخ  از تاریخ تخلف ثابت می‌گردد.
{ر.ک ماده۴۸۳ ق.م / مواد۲۳۴ تا ۲۴۵ ق.م / بند۲و۳ ماده۱۲ و بند۶ ماده۱۴ ق.ر.م.م۱۳۵۶ و بند۲ ماده۶ و بند‌ج ماده۸ ق۱۳۶۲}
۱-تملیک منافعی که به موجب عقد انجام می‌شود پیش از استیفای واقعی منافع متزلزل است و تلف عین نشان می‌دهد که از آغاز نیز انجام نشده و باطل است و اثر آن مانند انفساخ ناظر به آینده است (ماده۴۸۳ ق.م). {ر.ک ع.م, ج۱, ش۳۰۹ / دکتر سیدحسن امامی, ج۲, ص۵۲}. با وجود این، برای مستأجر نسبت به مدت گذشته خیار تبعض صفقه به وجود نمی‌آید. این امر نظری را که بطلان به معنی انفساخ است تایید می‌کند مگر این که گفته شود تمام منافع به عنوان یک کالا تملیک نمی‌شود و برای هر لحظه تملیکی جداگانه است و عقد اجاره به چند عقد تحلیل می‌شود.
۲-از ملاک ماده۴۸۸ برمی‌آید که بطلان اجاره به موردی اختصاص دارد که تلف عین در اثر حوادث قهری و طبیعی انجام شود و هرگاه موجر یا دیگری سبب تلف آن شود اجاره به حال خود باقی است و منافع در ملک مستأجر تلف می‌شود و میتواند به تلف کننده رجوع کند و اجرت‌المثل بگیرد. {ر.ک ع.م, ج۱, ش۳۱۰}
۳-در مورد تخلف از شرط فعل، حکم ماده ۴۹۶ (خاص اجاره) با حکم عام مواد۲۳۷تا۲۳۹ ق.م مخالف است و خیار فسخ با تخلف به وجود می‌آید و موکول به عدم امکان اجبار متعهد نیست.
۴-در قانون روابط موجر و مستأجر اِعمال خیار فسخ در بعض از شروط(مانند انتقال به غیر) منوط به رعایت شرایط ویژه‌ای است.

ماده ۴۹۷ (اثر فوت موجر یا مستأجر): عقد اجاره به واسطه‌ی فوت موجر یا مستأجر باطل نمی‌شود  لیکن اگر موجر فقط برای مدت عمر خود مالک منافع عین مستأجره بوده است اجاره به  فوت موجر باطل می‌شود و اگر شرط مباشرت مستأجر شده باشد به فوت مستأجر باطل  می‌گردد.
۱-مقصود از «شرط مباشرت مستأجر» موردی است که مباشرت قید انتفاع باشد. در فرضی که مستأجر تعهد کرده است که تنها خود از عین مورد اجاره استفاده کند، فوت مستأجر باعث بطلان اجاره نمی‌شود و موجر میتواند، به این علت که انجام شرط ممتنع شده است(ماده ۲۴۰ق.م) اجاره را فسخ کند. {ر.ک ع.م, ج۱, ش۲۷۵}
۲-مستأجر نمیتواند به مدت عمر مالک منافع شود و بند۱ ماده۴۹۷ قانون مدنی در صورتی تحقق پیدا می‌کند که مالکی به رایگان منافع مال خود را به مدت عمر به دیگری بدهد یا عین مال را منتقل سازد و منافع را تا زمانی که زنده است برای خود نگاه دارد. {همان کتاب}

ماده ۴۹۸ (انتقال عین مستأجره): اگر عین مستأجره به دیگری منتقل شود اجاره به حال خود باقی  است مگر این که موجر حق فسخ در صورت نقل را برای خود شرط کرده باشد.
۱-اگر انتقال گیرنده آگاه از اجاره نباشد میتواند عقد بیع یا صلح مبنای انتقال را فسخ کند (ماده۵۳ ق.م).
۲-در قانون روابط موجر و مستأجر ۱۳۵۶ و در مورد محل کسب و پیشه و تجارت، شرط فسخ در صورت انتقال عین مستأجره نافذ نیست (مستفاد از مفهوم بند۳ ماده۱۴).
۳-انتقال عین‌مستأجره به خود مستأجر را، در صورتی که حاوی انتقال اجاره نیز باشد(چنان که معمول است)، میتوان سبب انفساخ اجاره دانست. ولی، اگر بنای دو طرف بر انتقال اجاره نباشد، بقای اجاره قوی‌تر است زیرا مالک تنها عین را می‌فروشد و طلبی هم بابت اجاره بها دارد که بر عهده مستأجر باقی می‌مانَد و انحلال اجاره ضرورت ندارد. {ر.ک ع.م, ج۱, ش۲۹۰}

ماده ۴۹۹ (اجاره وقف): هر گاه متولی با ملاحظه‌ی صرفه‌ی وقف، مال موقوفه را اجاره  دهد اجاره به فوت او باطل نمی‌گردد.
-در موردی که ولی قهری یا قیم محجور مال او را اجاره می‌دهد و در خلال مدت صغیر کبیر می‌شود یا محجور تغییر وضع می‌دهد، مشهور است که عقد اجاره تا زمانی که صغیر کبیر نشده درست و برای بعد از آن غیرنافذ و موکول به اجازه او است. {دکتر سیدحسن امامی, ج۲, ص۳} با وجود این باتوجه به ملاک ماده۴۹۹ قانون مدنی، نفوذ اجاره ترجیح دارد. {ر.ک ع.م, ج۱, ش۲۴۷}

ماده ۵۰۰ (اجاره مبیع شرطی به وسیله خریدار): در بیع شرط، مشتری می‌تواند مبیع را برای مدتی که بایع حق  خیار ندارد اجاره دهد و اگر اجاره منافی با خیار بایع باشد باید به وسیله‌ی جعل  خیار یا نحو آن، حق بایع را محفوظ دارد والا اجاره تاحدی که منافی با حق بایع  باشد باطل خواهد بود.
-به نظر می‌رسد که اجاره در هر حال تا زمان اِعمال خیار از طرف فروشنده نافذ باشد و پس از آن غیرنافذ و منوط به رضای مالک جدید (فروشنده) است. {ر.ک ع.م, ج۱, ش۲۵۹}

ماده ۵۰۱ (اجاره بدون مدت از قرار روز یا ماه یا سال): اگر در عقد اجاره، مدت به طور صریح ذکر نشده و مال‌الاجاره  هم از قرار روز یا ماه یا سالی فلان مبلغ معین شده باشد، اجاره برای یک روز یا  یک ماه یا یک سال صحیح خواهد بود و اگر مستأجر، عین مستأجره را بیش از مدت‌های  مزبوره در تصرف خود نگاه دارد و موجر هم تخلیه‌ی ید او را نخواهد موجر به موجب  مراضات حاصله برای بقیه مدت و به نسبت زمان تصرف، مستحق اجرت مقرر بین طرفین  خواهد بود.
{ر.ک ماده۵۱۵ ق.م}
۱-اجاره برای مدتی که از قرار آن اجاره‌بها معین شده درست است و نسبت به مدت اضافی دو طرف هیچ التزامی به عهده ندارند. {ر.ک ع.م, ج۱, ش۲۶۸}
۲-در مدت اضافی، اجرت‌المثل در پایان مدت استفاده و برای گذشته قابل مطالبه است نه برای آینده. {همان کتاب}
۳-در قانون روابط موجر و مستأجر۱۳۵۶ و در مورد اجاره محل کسب، به موجر اجازه فسخ و تخلیه به استناد انقضای مدت داده نشده است. {همان کتاب, ش۲۶۹}

ماده ۵۰۲ (تعمیر بدون اذن موجر): اگر مستأجر در عین مستأجره بدون اذن موجر تعمیراتی نماید  حق مطالبه قیمت آن را نخواهد داشت.
{ر.ک ماده۴۸۶ ق.م / ماده۲۱ ق.ر.م.م۱۳۵۶ و ماده۱۱ ق.ر.م.م۱۳۶۲}

ماده ۵۰۳ (وضع بنا و غرس اشجار بدون اذن موجر): هر گاه مستأجر بدون اجازه‌ی موجر در خانه یا زمینی که  اجاره کرده وضع بنا یا غرس اشجار کند هر یک از موجر و مستأجر حق دارد هر وقت  بخواهد بنا را خراب یا درخت را قطع نماید در این صورت اگر در عین مستأجره نقصی  حاصل شود بر عهده‌ی مستأجر است.
-موجر حق قلع بنا و درخت را دارد و میتواند بازگرداندن عین مغصوب را به حال سابق خود بخواهد و مستأجر نیز بدین سبب حق دارد که بنا و درخت ملک او است.

ماده ۵۰۴ (بنا و غرس مجاز): هر گاه مستأجر به موجب عقد اجاره، مجاز در بنا یا غرس  بوده، موجر نمی‌تواند مستأجر را به خراب کردن یا کندن آن اجبار کند و بعد از  انقضای مدت اگر بنا یا درخت در تصرف مستأجر باقی بماند موجر حق مطالبه‌ی  اجرت‌المثل زمین را خواهد داشت و اگر در تصرف موجر باشد مستأجر حق مطالبه  اجرت‌المثل بنا یا درخت را خواهد داشت.
{ر.ک ماده۵۴۰ ق.م}
۱-مستأجر میتواند بنا یا غرسی را که با اذن مالک ساخته یا کاشته است پس از پایان مدت اجاره ملک در آن باقی گذارد و موجر نمیتواند او را به قلع بنا و درخت اجبار کند. {ر.ک ع.م, ج۱, ش۳۱۹}
۲-اگر موجر اذن به زراعتی دهد که به طور معمول تا پایان مدت اجاره می‌رسد و آماده کندن می‌شود، پس از پایان مدت زراعت باید ازاله شود، هر چند اتفاقا نرسیده باشد. {همان کتاب, ش۳۲۰ / ماده۵۴۰ ق.م}

ماده ۵۰۵ (حال نشدن اقساط اجاره‌بها با مرگ مستأجر): اقساط مال‌الاجاره که به علت نرسیدن موعد پرداخت آن، بر  ذمه‌ی مستأجر مستقر نشده است به موت او حال نمی‌شود.
{ر.ک ماده۲۳۱ ق.ا.ح}
۱-استقرار دِین بر عهده مستأجر موکول به استیفای منافع یا تلف آن است. به همین جهت، اگر در خلال مدت اجاره عین تلف شود یا قابلیت انتفاع را از دست بدهد, اجاره نسبت به بقیه مدت باطل می‌شود و در نتیجه دِین مستأجر نیز درباره بقیه مدت از بین می‌رود (مواد۴۸۳و۴۹۶ ق.م).
۲-برای دیدن نقد و توجیه حکم, {ر.ک ع.م, ج۱, ش۲۹۴ / دکتر سیدحسن امامی, ج۲, ص۳۳و۳۴}

ماده ۵۰۶ (آفت زراعت در اجاره اِقار): در اجاره‌ی عِقار، آفت زراعت از هر قبیل که باشد به عهده‌ی  مستأجر است مگر این که در عقد اجاره طور دیگری شرط شده باشد.

مبحث دوم - در اجاره حیوانات
ماده ۵۰۷ (تعیین منفعت): در اجاره‌ی حیوان، تعیین منفعت، یا به تعیین مدت اجاره است  یا به بیان مسافت و محلی که راکب یا محمول باید به آن جا حمل شود.
{ر.ک ماده۴۶۸ ق.م}

ماده ۵۰۸ (تعیین راکب یا محمول): در موردی که منفعت به بیان مدت اجاره معلوم شود تعیین راکب یا محمول لازم نیست ولی مستأجر نمی‌تواند زیاده بر مقدار متعارف حمل کند و اگر  منفعت به بیان مسافت و محل، معین شده باشد تعیین راکب یا محمول لازم است.
۱-درباره توجیه و نقد حکم, {ر.ک ع.م, ج۱, ش۲۶۵ / دکتر سیدحسن امامی, ج۲, ص۱۵}
۲-از ملاک ماده۵۰۸ قانون مدنی در مورد اجاره سایر وسایل نقلیه میتوان استفاده کرد، ولی در بسیاری موارد عرف جانشین اراده دو طرف شود. {همان کتاب}

ماده ۵۰۹ (شرط تغییر اجاره‌بها در صورت تغییر): در اجاره‌ی حیوان ممکن است شرط شود که اگر موجر در وقت  معین محمول را به مقصد نرساند مقدار معینی از مال‌الاجاره کم شود.
{ر.ک ماده۵۱۷ ق.م}
-مفاد ماده۵۰۹ قانون مدنی حاوی قاعده‌ای است که میتواند در قراردادهای حمل و نقل و اجاره خدمات (دوختن لباس در وقت معین) به کار برده شود. {ر.ک ن.ع.ت, ش۱۱۴ / ماده۵۱۷ ق.م}

ماده ۵۱۰ (اجاره حیوان کلی): در اجاره‌ی حیوان لازم نیست که عین مستأجره، حیوان معینی  باشد بلکه تعیین آن به نوع معینی کافی خواهد بود.

ماده ۵۱۱ (استفاده از منفعت مقصود): حیوانی که مورد اجاره است باید برای همان مقصودی استعمال  شود که قصد طرفین بوده است بنابراین حیوانی را که برای سواری اجاره داده شده  است نمی‌توان برای بارکشی استعمال نمود.
{ر.ک مواد۴۹۰ تا ۴۹۲ ق.م}
-ضمانت اجرای تعدی مستأجر، ایجاد حق فسخ برای موجر (در صورت عدم امکان منع مستأجر) و ضمان مستأجر در صورت تلف و نقص حیوان است.

مبحث سوم - در اجاره اشخاص
ماده ۵۱۲ (اصطلاحات): در اجاره‌ی اشخاص، کسی که اجاره می‌کند مستأجر و کسی که  مورد اجاره واقع می‌شود اجیر و مال‌الاجاره، اجرت نامیده می‌شود.

ماده ۵۱۳ (اقسام): اقسام عمده‌ی اجاره‌ی اشخاص از قرار ذیل است:
۱)اجاره‌ی خدمه و کارگران از هر قبیل؛
۲)اجاره‌ی متصدیان حمل و نقل اشخاص یا مال‌التجاره، اعم  از راه خشکی یا آب یا هوا.
۱-اجاره خدمه و کارگر، در صورتی که در قالب قرارداد کار باشد تابع قانون کار است. با وجود این، احکام قانون مدنی در شرایط انعقاد قرارداد کار اعتبار دارد، مگر حکم مخالفی در قانون کار وجود داشته باشد.
۲-مقاطعه‌کاری یا پیمانکاری تابع قانون مدنی یا تجارت است (مانند رابطه موکل و وکیل و کارفرما و معمار و خیاط و پیشه‌وران دیگر) برای تمیز قرارداد کار از مقاطعه‌کاری, {ر.ک ع.م, ج۱, ش۳۳۹ به بعد / مواد۲و۳ قانون کار مصوب آبان ۱۳۶۹}
۳-هرگاه کاری که اجیر عهده‌دار آن می‌شود خدمت عمومی باشد(مانند مانند حمل مسافر به وسیله تاکسی یا هواپیما و اتوبوس) که مقام‌های عمومی اجازه یا امتیاز آن را به اجیر داده‌اند، میزان اجرت و تکالیف و مسؤولیت آنان را در برابر یکدیگر نظام نامه‌های دولتی معین می‌کنند. {همان کتاب, ش۴۰۳}

فقره اول - در اجاره خدمه و کارگر
ماده ۵۱۴ (لزوم تعیین مدت یا موضوع قرارداد): خادم یا کارگر نمی‌تواند اجیر شود مگر برای مدت معینی یا  برای انجام امر معینی.
{ر.ک بند۳ ماده۱۹۰ و ماده۲۱۶ ق.م}

ماده ۵۱۵ (اجاره بدون تعیین انتهای مدت): اگر کسی بدون تعیین انتهای مدت، اجیر شود مدت اجاره محدود  خواهد بود به مدتی که مزد از قرار آن معین شده است. بنابراین اگر مزد اجیر از  قرار روز یا هفته یا ماه یا سالی فلان مبلغ معین شده باشد مدت اجاره محدود به  یک روز یا یک هفته یا یک ماه یا یک سال خواهد بود و پس از انقضای مدت مزبور،  اجاره برطرف می‌شود ولی اگر پس از انقضای مدت، اجیر به خدمت خود دوام دهد و  موجر او را نگاه دارد، اجیر نظر به مراضات حاصله به همان طوری که در زمان اجاره  بین او و موجر مقرر بود مستحق اجرت خواهد شد.
{ر.ک ماده۵۱۵ ق.م}

فقره دوم - در اجاره متصدی حمل و نقل
ماده ۵۱۶ (مسئولیت متصدی): تعهدات متصدیان حمل و نقل اعم از این که از راه خشکی یا آب  یا هوا باشد برای حفاظت و نگاهداری اشیایی که به آن‌ها سپرده می‌شود همان است  که برای امانت‌داران مقرر است بنابراین در صورت تفریط یا تعدی مسئول تلف یا  ضایع شدن اشیایی خواهند بود که برای حمل به آن‌ها داده می‌شود و این مسئولیت از  تاریخ تحویل اشیا به آنان خواهد بود.
{ر.ک ماده۳۸۶ ق.ت}
۱-در ماده۳۸۶ قانون تجارت فرض شده است که متصدی حمل و نقل به طور ضمنی تعهد کرده است که کالا را سالم به مقصد برساند. پس، اگر کالا تلف یا ناقص شود، به علت تخلف از انجام دادن تعهد قراردادی، مسئول جبران خسارت است، مگر اینکه ثابت کند علت خارجی و احتراز ناپذیر سبب تلف بوده است که به او مربوط نمی‌شود (مواد ۲۲۷ و ۲۲۹ ق.م) به همین جهت بعضی ماده۳۸۶ قانون تجارت را ناسخ ماده ۵۱۶ قانون تجارت می‌دانند، ولی ترجیح دارد که گفته شود تعهد ایمنی ناشی از عرف بین‌المللی حمل و نقل است (ماده۲۲۵ ق.م) و ماده ۳۸۶ قانون تجارت متمم ماده۵۱۶ قانون مدنی است و با مبانی آن تعارض ندارد. {ر.ک ع.م, ج۱, ش۳۰۰}
۲-مانند این تعهد ایمنی در قرارداد با اجیر صنعتگر یا هنرمند وجود دارد و ضمان اتلاف مالی که برای ساختن به اجیر داده شده است برعهده خود او است و لزومی به اثبات تقصیر از سوی صاحب کالا ندارد. {همان کتاب}
۳-در مورد سرنشینان وسایل نقلیه موتوری زمینی, {ر.ک ماده۱ قانون بیمه اجباری / همان کتاب, ش۳۰۱}
۴-اثر شرط عدم ضمان در مسئولیت متصدی حمل و نقل این است که او را از ضمان بری می‌کند جز در مورد اضرار عمدی و در حکم عمد و خسارت جانی وارد به اشخاص. منتها، چون با وجود شرط تقصیر فرض نمی‌شود، باید تقصیر عمده متصدی یا اجیر اثبات شود. {همان کتاب, ۳۰۵ / ماده۱۱۸ قانون دریایی / پیمان ورشو ۱۹۲۹ / ماده۱ قانون بیمه اجباری}
۵-مسئولیت اجیر متصدی حمل و نقل نیز به عهده او است. {ر.ک ماده۳۸۸ ق.ت}

ماده ۵۱۷ (کاستن از اجاره‌بها در صورت تأخیر): مفاد ماده ۵۰۹ در مورد متصدیان حمل و نقل نیز مجری خواهد  بود.
{ر.ک ماده۵۰۹ ق.م}

فصل پنجم - در  مزارعه و مساقات
  مبحث اول - در مزارعه
ماده ۵۱۸ (تعریف): مزارعه عقدی است که به موجب آن احد طرفین زمینی را برای  مدت معینی به طرف دیگر می‌دهد که آن را زراعت کرده و حاصل را تقسیم کنند.
۱-قراردادی که زمین برای درختکاری داده می‌شود (مغارسه) تابع مقررات مزارعه نیست؛ مشهور آن را باطل می‌داند، ولی به نظر می‌رسد صحیح و تابع ماده۱۰ قانون مدنی است. {ع.م, ج۲, ش۸۸}
۲-مدت مزارعه باید متناسب با زراعتی باشد که مقصود طرفین است، وگرنه با آن معارض است و عقد را باطل می‌کند. {همان کتاب, ش۹۰}

ماده ۵۱۹ (لزوم تعیین حصه به اشاعه): در عقد مزارعه حصه‌ی هر یک از مزارع و عامل باید به نحو  اشاعه از قبیل ربع یا ثلث یا نصف و غیره معین گردد و اگر به نحو دیگر باشد  احکام مزارعه جاری نخواهد شد.
-از بخش اخیر ماده۵۱۹ قانون مدنی استنباط می‌شود که تعیین سهم غیرمشاع برای عامل و مزارع باعث بطلان عقد نمی‌شود و احکام متناسب با ماهیت خود را دارد. {ع.م, ج۲, ش۶۴و۸۹}

ماده ۵۲۰  (شرط افزوده بر حصه): در مزارعه، جایز است شرط شود که یکی از دو طرف علاوه بر  حصه‌ای از حاصل، مال دیگری نیز به طرف مقابل بدهد.

ماده ۵۲۱ (تعیین حصه بر مبنای قرارداد و عرف): در عقد مزارعه ممکن است هر یک از بذر و عوامل، مال مزارع  باشد یا عامل، در این صورت نیز حصه مشاع هر یک از طرفین بر طبق قرارداد یا عرف  بلد خواهد بود.
۱-اگر عرف درباره میزان حصه عامل و مزارع قاطع باشد، نیازی به تصریح در قرارداد نیست (مواد۲۲۰و۲۲۵ ق.م). {ع.م, ج۲, ش۹۲}
۲-قدر‌مُتَیَقَّن این است که وصف عامل و مزارع نمیتواند در یکی از دو طرف جمع شود و مزارع نمیتواند در یکی از دو طرف جمع شود و مزارع باید مالک زمین یا منافع آن باشد. {ع.م, ج۲, ش۹۳}

ماده ۵۲۲ (لزوم داشتن حق تصرف در زمین): در عقد مزارعه لازم نیست که متصرف زمین، مالک آن هم باشد  ولی لازم است که مالک منافع بوده باشد یا به عنوانی از عناوین از قبیل ولایت و  غیره حق تصرف در آن را داشته باشد.
۱-مقصود از مالک منافع در ماده۵۲۲ قانون مدنی اعم است از مستأجر و صاحب حق انتفاع و مستعیر و عامل مزارع (مزارعه فرعی). {ع.م, ج۲, ش۹۰}
۲-زمین ممکن است بین مزارع و عامل مشاع باشد. {همان کتاب}

ماده ۵۲۳ (حق فسخ عامل جاهل به آماده نبودن زمین): زمینی که مورد مزارعه است باید برای زرع مقصود، قابل باشد  اگر چه محتاج به اصلاح یا تحصیل آب باشد و اگر زرع، محتاج به عملیاتی باشد (از  قبیل حفر نهر یا چاه و غیره) و عامل در حین عقد جاهل به آن بوده باشد حق فسخ  معامله را خواهد داشت.
۱-عملیاتی که در زمان عقد بر عامل پوشیده مانده و مبنای فسخ قرار گرفته است باید نامتعارف و غیرقابل پیش‌بینی باشد، وگرنه ایجاد حق فسخ نمی‌کند. {ع.م, ج۲, ش۱۲۱}
۲-هرگاه در خلال مدت مزارعه آب قطع شود و نتوان به سادگی رفع مانع کرد، عامل خیار فسخ دارد. مواد ۴۷۹ و ۴۸۰ق.م. {همان کتاب / مواد۴۷۹و۴۸۰ ق.م}

ماده ۵۲۴ (لزوم تعیین نوع زرع): نوع زرع باید در عقد مزارعه معین باشد مگر این که بر حسب  عرف بلد، معلوم و یا عقد برای مطلق زراعت بوده باشد در صورت اخیر، عامل در  اختیار نوع زراعت مختار خواهد بود.
۱-در صورتی که عقد برای مطلق زراعت است، کافی است که زمین در دید عرف قابل کِشت و زرع باشد. در چنین حالتی، با این که اختیار نوع زرع با عامل است، او نمیتواند زرعی را انتخاب کند که زمین استعداد آن را ندارد و بدین بهانه مدعی بطلان مزارعه شود زیرا اختیار انتخاب محدود به استعداد زمین و امکانات طبیعی آن است.
۲-در صورت تعیین زرع در قرارداد عامل نمیتواند زرع دیگری انتخاب کند، هر چند که ضرر کمتر داشته باشد، مگر این که معلوم شود هدف تعیین اندازه  انتفاع است. {ع.م, ج۲, ش۱۰۳} و برای دیدن نظر مخالف, {ر.ک دکتر سیدحسن امامی, ج۲, ص۷۸}

ماده ۵۲۵ (لزوم عقد): عقد مزارعه عقدی است لازم.
{ر.ک ماده۵۲۹ ق.م}

ماده ۵۲۶ (خیار غبن): هر یک از عامل و مزارع می‌تواند در صورت غبن، معامله را  فسخ کند.
-برای احراز غبن، میزان واقعی ثمره که احتمالی است معیار قرار نمی‌گیرد. آنچه مهم است تناسب ارزش آورده هر یک از دو طرف با سهم مشاع از محصول است. {ع.م, ج۲, ش۱۲۱}

ماده ۵۲۷ (خروج زمین از قابلیت انتفاع): هر گاه زمین به واسطه‌ی فقدان آب یا علل دیگر از این قبیل،  از قابلیت انتفاع خارج شود و رفع مانع ممکن نباشد عقد مزارعه منفسخ می‌شود.
{ر.ک مواد۴۸۱و۴۸۳ ق.م}
-بر مبنای انفساخ قرارداد، اگر زرع روییده باشد، بر طبق مفاد مزارعه از آن هر دو است. برای دیدن احتمال مخالف, {ر.ک ع.م, ج۲, ش۱۰۹و۱۲۸} ولی بر مبنای تعبیر انفساخ به بطلان، محصول از آن صاحب بذر است و طرف دیگر اجرت‌المثل زمین را می‌گیرد. عامل نیز مستحق اجرت‌المثل کار خویش است (ماده۵۳۳ ق.م).

ماده ۵۲۸ (اثر غصب زمین): اگر شخص ثالثی قبل از این که زمین مورد مزارعه تسلیم عامل  شود آن را غصب کند، عامل مختار بر فسخ می‌شود ولی اگر غصب بعد از تسلیم واقع  شود حق فسخ ندارد.
{ر.ک ماده۴۸۸ ق.م}
-در مورد بند اول ماده۵۲۸ قانون مدنی، دادن حق فسخ به عامل مانع از رجوع او و مزارع به غاصب برای گرفتن خسارت و تسلیم ملک نیست. {ع.م, ج۲, ش۱۱۰}

ماده ۵۲۹ (اثر مرگ دو طرف قرارداد): عقد مزارعه به فوت متعاملین یا احد آن‌ها باطل نمی‌شود مگر  این که مباشرت عامل شرط شده باشد در این صورت به فوت او منفسخ می‌شود.
{ر.ک ماده۴۹۷ ق.م}
۱-حکم ماده۵۲۹ قانون مدنی ناظر به موردی است که مباشرت عامل قید تراضی و اجرای مفاد عقد باشد. در صورتی که مباشرت شرط فرعی است با مرگ عامل عقد منفسخ نمی‌شود و مزارع حق فسخ پیدا می‌کند. ع.م, ج۲, ش۱۰۵و۱۲۷}
۲-بعضی انفساخ را در این ماده نیز به ظهور بطلان عقد نسبت به آینده تعبیر کرده‌اند. {همان کتاب}

ماده ۵۳۰: هر گاه کسی به مدت عمر خود مالک منافع زمینی بوده و آن را  به مزارعه داده باشد عقد مزارعه به فوت او منفسخ می‌شود.
{ر.ک ماده۴۹۷ ق.م}
-در مورد این ماده نیز احتمال بطلان عقد نسبت به آینده داده می‌شود، چنان که در مورد مشابه (اجاره) قانونگذار حکم به بطلان داده است. {ع.م, ج۲, ش۱۲۷}

ماده ۵۳۱ (مالکیت عامل پس از ظهور ثمره): بعد از ظهور ثمره‌ی زرع، عامل، مالک حصه‌ی خود از آن  می‌شود.
-دو طرف میتوانند برخلاف حکم ماده۵۳۱ قانون مدنی تراضی کنند. {ع.م, ج۲, ش۱۰۶}

ماده ۵۳۲ (فساد شرط تعلق تمام ثمره به یکی از دو طرف): در عقد مزارعه اگر شرط شود که تمام ثمره مال مزارع یا عامل  تنها باشد، عقد باطل است.
۱-شرط تملک تمام محصول از اقسام شرط خلاف مقتضای عقد است.
۲-در این که میتوان شرط کرد که بخشی از محصول از شرکت خارج باشد و به مصرف معین برسد یا به یکی از دو طرف تعلق یابد، اختلاف است. ولی میتوان شرط کرد که یکی از دو طرف مال یا پول اضافی به دیگری بدهد. {ع.م, ج۲, ش۸۹}

ماده ۵۳۳ (اثر بطلان عقد): اگر عقد مزارعه به علتی باطل شود، تمام حاصل مال صاحب بذر  است و طرف دیگر که مالک زمین یا آب یا صاحب عمل بوده است به نسبت آن چه که مالک  بوده، مستحق اجرت‌المثل خواهدبود. اگر بذر، مشترک بین مزارع و عامل باشد حاصل و  اجرت‌المثل نیز به نسبت بذر بین آن‌ها تقسیم می‌شود.
{ر.ک ماده۳۳ ق.م}
-حکم این ماده ناظر به موردی است که عقد از آغاز باطل است و نسبت به دوره بطلان اجراء می‌شود. پس، هرگاه عقد بعد از ظهور ثمره باطل شود، مزارع و عامل شریک در محصول هستند. {ع.م, ج۲, ش۱۲۹}

ماده ۵۳۴ (ترک عمل و آثار آن): هر گاه عامل در اثنا یا در ابتدای عمل، آن را ترک کند و  کسی نباشد که عمل را به جای او انجام دهد حاکم به تقاضای مزارع، عامل را اجبار  به انجام می‌کند و یا عمل را به خرج عامل ادامه می‌دهد و در صورت عدم امکان،  مزارع حق فسخ دارد.
{ر.ک مواد۲۳۷تا۲۳۹ ق.م}
-برای اجرای درست این ماده، باید از قواعد عمومی (شرط فعل) یاری خواست.

ماده ۵۳۵ (ترک عمل و انقضای مدت / تضییع منافع منافع): اگر عامل، زراعت نکند و مدت منقضی شود مزارع مستحق  اجرت‌المثل است.
۱-مقصود از اجرت‌المثل در ماده۵۳۵ قانون مدنی اجرت‌المثل زمین است که به عنوان جبران خسارت مربوط به تلف منفعت به مزارع داده می‌شود و ممکن است برای بخشی از مدت باشد یا تمام آن. {م.ع, ج۲, ش۱۱۳}
۲-اجرت‌المثل زمین خسارت ناشی از عدم انجام تعهد (مسؤولیت قراردادی) را جبران نمی‌‌کند، ولی محاسبه این خسارت دشوار است و چگونگی آن مورد اختلاف. {ر.ک همان کتاب, ش۱۱۴}
۳-فسخ مزارعه مانع از خواستن اجرت‌المثل نسبت به منافع گذشته نیست و به نظر می‌رسد که مانع از درخواست خسارت عدم انجام تعهد نیز نباشد. {همان کتاب}

ماده ۵۳۶ (تقصیر عامل در مواظبت): هر گاه عامل به طور متعارف مواظبت در زراعت ننماید و از  این حیث، حاصل کم شود یا ضرر دیگر متوجه مزارع گردد عامل، ضامن تفاوت خواهد  بود.
-تعهد عامل به مواظبت از زراعت از اقسام «تعهد به وسیله» است و نتیجه معینی را در بر نمی‌گیرد، مگر اینکه در عقد تصریح شود. پس، اگر تقصیری را نتوان به عامل نسبت داد و اثبات کرد، کمبود حاصل پیش‌بینی شده ضمانی برای او به بار نمی‌آوَرَد. {ع.م, ج۲, ش۱۱۵}

ماده ۵۳۷ (تغییر زرع مقصود): هر گاه در عقد مزارعه، زرع معینی قید شده باشد و عامل غیر  آن را زرع نماید مزارعه باطل و بر طبق ماده۵۳۳ رفتار می‌شود.
-بطلان ویژه موردی است که نوع زرع قید تراضی باشد نه مطلوب جداگانه و هرگاه معلوم شود که مقصود طرفین این نبوده است که تنها زرع خاص انجام شود، بطلان مزارعه قابل پذیرفتن نیست. {ع.م, ج۲, ش۱۰۳}

ماده ۵۳۸ (اثر فسخ پیش از ظهور ثمره): هر گاه مزارعه در اثنای مدت، قبل از ظهور ثمره، فسخ شود،  حاصل، مال مالک بذر است و طرف دیگر مستحق اجرت‌المثل خواهد بود.
{ر.ک ماده۳۳ ق.م}
۱-مبنای ماده۵۳۸ حکم ماده ۵۳۱ قانون مدنی است که در آن می‌خوانیم: «بعد از ظهور ثمره زرع عامل مالک حصه خود از آن می‌شود»: درباره انتقاد از این مبنا و امکان شرط مخالف, {ر.ک ع.م, ج۲, ش۱۰۶}
۲-بعضی گفته اند در فرض ماده۵۳۸ قانون مدنی مالک هم باید اجرت‌المثل کاری را که عامل در زمین کرده است به او بدهد. {دکتر سیدحسن امامی, ج۲, ص۸۳} این نظر تنها در موردی قابل اصلاح و پذیرفتن است که از عمل عامل سودی عاید مالک شده باشد که باید عوض آن را بر مبنای استیفاء بدهد (مواد۳۳۶و۳۳۷ ق.م) و اجرت عمل خود را بگیرد. ولی، اگر از کار عامل فایده‌ای به دست نیامده باشد، دادن اجرت‌المثل به عنوان جبران خسارت محملی ندارد. {همان کتاب, ش۱۲۴}
۳-بعد از فسخ مزارعه نیز، اگر زراعت در زمین بماند و بذر ملک عامل باشد، اجرت‌المثل زمین باید پرداخته شود.

ماده ۵۳۹ (فسخ بعد از ظهور ثمره): هر گاه مزارعه بعد از ظهور ثمره فسخ شود هر یک از مزارع و  عامل به نسبتی که بین آن‌ها مقرر بوده شریک در ثمره هستند لیکن از تاریخ فسخ تا  برداشت حاصل هر یک به اخذ اجرت‌المثل زمین و عمل و سایر مصالح الاملاک خود که  به حصه مقرر به طرف دیگر تعلق می‌گیرد مستحق خواهد بود.
-ظاهر از ماده۵۳۹ قانون مدنی این است که در صورت فسخ بعد از ظهور ثمره، زرع تا هنگام برداشت محصول در زمین می‌مانَد و مالک نمیتواند قلع آن را بخواهد. درباره احتمال مخالف بر مبنای ماده۵۴۰ قانون مدنی, {ر.ک ع.م, ج۲, ش۱۲۵}

ماده ۵۴۰ (زرع نرسیده در انقضای مهلت مزارعه): هر گاه مدت مزارعه منقضی شود و اتفاقاً زرع نرسیده باشد  مزارع حق دارد که زراعت را ازاله کند یا آن را به اخذ اجرت‌المثل ابقا نماید.
{ر.ک ماده۵۰۴ ق.م}
۱-حکم ماده۵۴۰ قانون مدنی برخلاف مصالح عمومی است و باید تفسیر محدود شود و ویژه نرسیدن اتفاقی زرع گردد و در مورد فسخ قرارداد مزارعه زرع تا هنگام برداشت محصول در زمین باقی بماند.
۲-حکم ماده۵۴۰ در مورد ساختن بنا و کاشتن درخت به وسیله مستأجر اجراء نمی‌شود. {ر.ک ماده۵۰۴ ق.م}
۳-ماده۵۴۰ قانون مدنی از قواعد مربوط به نظم عمومی نیست و طرفین میتوانند برخلاف آن تراضی کنند. {ع.م, ج۲, ش۱۳۲}
۴-برای جمع مبانی دو حکم مندرج در مواد۵۰۴و۵۴۰, {همان کتاب, ج۱, ش۳۲۰ در اجاره}

ماده ۵۴۱ (اجیر عامل / انتقال معامله): عامل می‌تواند برای زراعت اجیر بگیرد یا با دیگری شریک شود  ولی برای انتقال معامله یا تسلیم زمین به دیگری، رضای مزارع لازم است.
۱-امکان شریک گرفتن عامل نشانه شرکت خود او با مزارع در محصول است.
۲-عامل نمیتواند، در صورتی که شرط مباشرت او شده باشد، زراعت را به مقاطعه به دیگری بدهد تا به ابتکار خود عمل کند (مانند دادن به مزارعه)، ولی استخدامکارگر در هر حال امکان دارد. {ع.م, ج۲, ش۱۱۶و۱۱۹}
۳-عامل میتواند در مقام اجرای تعهداتی که بر مبنای عقد مزارعه پیدا کرده است، عامل دیگری را مامور کند و خود به عنوان مزارع با او پیمان ببندد، ولی در اثر این قرارداد عامل دوم رابطه حقوقی با مزارع نخستین پیدا نمی‌کند.

ماده ۵۴۲ (مالیات و عوارز زمین): خراج زمین به عهده‌ی مالک است مگر این که خلاف آن شرط شده  باشد. سایر مخارج زمین بر حسب تعیین طرفین یا متعارف است.
-مقصود از خراج زمین، مالیات و عوارض شهرداری و هزینه ثبت ملک و مانند این ها است که از توابع حصه‌ای به شمار می‌رود که مالک در این شرکت می‌گذارد. {ع.م, ج۲, ش۱۱۱}

مبحث دوم - در مساقات
ماده ۵۴۳ (تعریف): مساقات معامله‌ای است که بین صاحب درخت و امثال آن با عامل  در مقابل حصه‌ی مشاع معین از ثمره واقع می‌شود و ثمره اعم است از میوه و برگ گل  و غیر آن.
۱-در مساقات نیز مانند اجاره و مزارعه، مدت باید معین باشد وگرنه باعث مجهول ماندن موضوع و ایجاد غَرَر و بطلان عقد می‌شود. {ع.م, ج۲, ش۵۸}
۲-سقی به معنی آبیاری است، ولی مساقات محدود به آبیاری نیست و شامل تمام کارهای لازم برای نگاهداری درختان می‌شود.
۳-مقصود از امثال درخت، بوته‌هایی است که ریشه ثابت دارد(مانند تمشک و شیرخشت و انواع گل‌ها) و در حکم درخت است، در حالی که بوته‌های امثال خیار و بادمجان که به طور معمول در یک فصل یا کم تر از یک سال به ثمر می‌رسد و از بین می‌رود، درخت نیست. {همان کتاب, ش۹۳}
۴-در مساقات درخت باید مثمر باشد و حاصلی دهد که جدای از درخت مورد انتفاع قرار گیرد. ولی، در مساقات درخت باید مثمر باشد و حاصلی دهد که جدای از درخت مورد انتفاع قرار گیرد. ولی، برای درستی عقد ظن ایجاد ثمر تا پایان مدت کافی است، هرچند ثمری به بار نیاید. {همان کتاب, ش۹۷}
۵-عقدی که برای درختکاری (مغارسه )بسته می‌شود از اقسام مساقات نیست و آثار آن بر طبق ماده ۱۰ قانون مدنی معین می‌شود و بعضی به بطلان آن نظر داده‌اند. {همان کتاب, ش۸۸و۹۹}

ماده ۵۴۴ (اثر بطلان): در هر مورد که مساقات باطل باشد یا فسخ شود تمام ثمره، مال  مالک است و عامل مستحق اجرت‌المثل خواهد بود.
-حکم این ماده در صورتی که فسخ بعد از ظهور ثمره باشد، قابل انتقاد و مخالف با اصول است. {ع.م, ج۲, ش۱۳۵و۱۳۶}

ماده ۵۴۵ (اجرای قواعد مزارعه): مقررات راجعه به مزارعه که در مبحث قبل ذکر شده است درمورد  عقد مساقات نیز مرعی خواهد بود مگر این که عامل نمی‌تواند بدون اجازه‌ی مالک،  معامله را به دیگری واگذار یا با دیگری شرکت نماید.
۱-واگذاری مزارعه نیز به دیگری جز با اجازه مالک امکان ندارد (ماده۵۴۱ ق.م) بنابراین، مقصود دادن مساقات از سوی عامل است که در این صورت عامل مانند وکیل او است و عامل دوم در برابر مالک قرار نمی‌گیرد، هرچند با اذن او باشد. {ع.م, ج۲, ش۱۳۸}
۲-یأس از ایجاد ثمره در خلال مدت عقد را بیهوده و منحل می‌سازد، مگر اینکه تقصیر عامل باعث شده باشد. {همان کتاب, ش۱۴۰ / دکتر سیدحسن امامی, ج۲, ص۹۶}

فصل ششم - در مضاربه
ماده ۵۴۶ (تعریف): مضاربه عقدی است که به موجب آن احد متعاملین سرمایه می‌دهد  با قید این که طرف دیگر با آن تجارت کرده و در سود آن شریک باشند. صاحب سرمایه،  مالک و عامل، مضارب نامیده می‌شود.
۱-از ماده۵۴۶ چنین بر‌می‌آید که در شرکت‌ها سهم شریک میتواند کار او باشد و بخشی از درآمد شرکت به این کار اختصاص یابد. {ع.م, ج۲, ش۱۴}
۲-شرکتی که در اثر مضاربه ایجاد می‌شود از شخصیت حقوقی بی‌بهره است و همه داد‌و‌ستدها به نام عامل و به وسیله او انجام می‌شود ولی نتیجه معامله به صاحب سرمایه نیز می‌رسد. {همان کتاب, ش۵۶}
۳-بر طبق مواد۱۱۶ و۲۲۰ قانون تجارت مالک و مضارب در برابر طلبکاران مسؤولیت تضامنی دارند. {همان کتاب}
۴-برای دیدن اعمالی که تجارت محسوب می‌شود, {ر.ک ماده۲ ق.ت / همان کتاب, ش۶۳}

ماده ۵۴۷ (سرمایه): سرمایه باید وجه نقد باشد.
۱-اگر کسی تور ماهیگیری و قایق در اختیار دیگری گذارد تا ماهی بگیرد و در آنچه صید می‌شود طرفین شریک باشند قرارداد مضاربه نیست و در نفوذ آن اختلاف است و به نظر می‌رسد قرارداد نافذ و تابع ماده ۱۰ قانون مدنی است. {ع.م, ج۲, ش۶۱}
۲-پول‌های خارجی نیز وجه نقد محسوب می‌شود. {دیوان عالی کشور، رأی هیات عمومی در مقام ایجاد وحدت رویه قضایی (کیهان) ۲۶بهمن ۱۳۵۳}
۳-دِین بر ذمه نمیتواند سرمایه قرار گیرد. موضوع دِین باید تعیین و به قبض عامل داده شود تا بتواند سرمایه قرار گیرد. {همان کتاب, ش۶۱}

ماده ۵۴۸ (لزوم تعیین حصه به نحو اشاعه): حصه‌ی هر یک از مالک و مضارب در منافع باید جز مشاع از کل  از قبیل ربع یا ثلث و غیره باشد.
۱-توافقی که در آن تمام سود ازآن مالک باشد، مضاربه محسوب نمی‌شود. هم چنین است قراردادی که سود یکی از دو طرف در آن ثابت باشد. {مواد۵۱۹و۵۵۷ ق.م}
۲-سود یا بخشی از آن میتواند به سود ثالث باشد. {ع.م, ج۲, ش۵۶}

ماده ۵۴۹ (لزوم تعیین حصه و حکومت عرف): حصه‌های مزبوره در ماده فوق باید در عقد مضاربه معین شود  مگر این که در عرف، منجزا معلوم بوده و سکوت در عقد منصرف به آن گردد.
{ر.ک ماده۲۲۰ ق.م}

ماده ۵۵۰ (جواز عقد): مضاربه عقدی است جایز.
-درباره نفوذ شرطی که حق برهم زدن عقد را از دو طرف می‌گیرد اختلاف است و ملاک ماده۶۷۹ نفوذ آن را تایید می‌کند. {ع.م, ج۲, ش۶۷} و برای دیدن نظر مخالف, {ر.ک مصطفی عدل, ش۵۱۶ / محمد بروجردی عبده, ص۳۰۵}

ماده ۵۵۱ (انفساخ عقد): عقد مضاربه به یکی از علل ذیل منفسخ می‌شود:
۱)در صورت موت یا جنون یا سفه احد طرفین؛
۲)در صورت مفلس شدن مالک؛
۳)در صورت تلف شدن تمام سرمایه و ربح؛
۴)در صورت عدم امکان تجارتی که منظور طرفین بوده.
{ر.ک ماده۹۵۴ ق.م}
۱-بند۱ ماده۵۵۱ قانون مدنی ناظر به موردی است که مضاربه برای زمان حیات انشاء شده باشد نه وصیت به مضاربه. {ع.م, ج۲, ش۷۵}
۲-در حقوق کنونی «ورشکستگی» را باید به جای افلاس نهاد. در این صورت، عامل در زمره طلبکاران نمی‌آید و نسبت به سود مال مضاربه شریک مالک است و بر آن حق عینی دارد. {همان کتاب, ش۷۶}

ماده ۵۵۲ (اثر تعیین مدت): هر گاه در مضاربه، برای تجارت، مدت معین شده باشد تعیین  مدت موجب لزوم عقد نمی‌شود لیکن پس از انقضای مدت، مضارب نمی‌تواند معامله بکند  مگر به اجازه‌ی جدید مالک.
۱-ماده۵۵۲ قانون مدنی قاعده تکمیلی است و اگر دو طرف بر التزام خود تصریح کنند، مفاد تراضی آنان نافذ است. {ع.م, ج۲, ش۶۸}
۲-اگر پس از پایان مدت، مالک اذن به ادامه تجارت دهد و عامل بر آن مبنا اقدام کند اختلاف شده است که آیا مضاربه با همان شرایط ادامه می‌یابد (همان کتاب) یا عامل تنها بر پایه استیفاء مستحق اجرت‌المثل است، بدون این که در ربح شریک باشد. {دکتر سیدحسن امامی, ج۲, ص۱۰۶}

ماده ۵۵۳ (اطلاق عقد نسبت به نوع تجارت): در صورتی که مضاربه، مطلق باشد (یعنی تجارت خاصی شرط نشده  باشد) عامل می‌تواند هر قسم تجارتی را که صلاح بداند بنماید ولی در طرز تجارت  باید متعارف را رعایت کند.

ماده ۵۵۴ (انتقال مضاربه و سرمایه): مضارب نمی‌تواند نسبت به همان سرمایه با دیگری مضاربه کند  یا آن را به غیر واگذار نماید مگر با اجازه‌ی مالک.
{ر.ک مواد۶۷۲و۶۷۳ ق.م}
۱-در صورتی که عامل مجاز باشد که با سرمایه مالک عقد مضاربه دیگری منعقد کند مضاربه دوم عقدی است مستقل و تنها در روابط طرفین موثر است و در حق مالک اثری ندارد. {ع.م, ج۲, ش۷۳}
۲-در موردی که عامل مجاز در واگذاردن مضاربه به دیگری است، حق دارد مضاربه را به دیگری با همان شرایط واگذار و خود به کنار رود. در این صورت عامل جدید به جای او با مالک رابطه حقوقی دارد. {همان کتاب}

ماده ۵۵۵ (اعمال عرفی لازم برایتجارت): مضارب باید اعمالی را که برای نوع تجارت، متعارف و معمول  بلد و زمان است به جا آورد ولی اگر اعمالی را که بر طبق عرف بایستی به اجیر  رجوع کند خود شخصاً انجام دهد مستحق اجرت آن نخواهد بود.
۱-پاداش عاملی که به جای اجیر گرفتن خود کار می‌کند افزوده شدن بر میزان سود و بهره‌مند شدن از آن است.
۲- تعهد عامل نسبت به ایجاد سود تعهد به وسیله است و نتیجه را تضمین نمی‌کند  و اثبات تقصیر او با مالک است (ماده۵۵۶). {ر.ک ع.م, ج۲, ش۷۰}

ماده ۵۵۶ (امانت و ضمان مُضارِب): مضارب در حکم امین است و ضامن مال مضاربه نمی‌شود مگر در  صورت تعدی یا تفریط.
{ر.ک مواد۶۱۴و۶۳۱ ق.م}

ماده ۵۵۷ (شرایط تعلق تمام منافع به مالک): اگر کسی مالی برای تجارت بدهد و قرار گذارد که تمام منافع،  مال مالک باشد در این صورت معامله، مضاربه محسوب نمی‌شود و عامل، مستحق  اجرت‌المثل خواهد بود مگر این که معلوم شود که عامل، عمل را تبرعاً انجام داده  است.
{ر.ک ماده۳۳۶ ق.م و ماده۵۱۹ ق.م}

ماده ۵۵۸ (شرط ضمان مضاربه نسبت به تلف سرمایه و خسارت): اگر شرط شود که مضارب، ضامن سرمایه خواهد بود و یا خسارات  حاصله از تجارت، متوجه مالک نخواهد شد عقد باطل است مگر این که به طور لزوم شرط  شده باشد که مضارب از مال خود به مقدار خسارت یا تلف، مجاناً به مالک تملیک  کند.
۱-مبنای ماده۵۵۸ قانون مدنی درباره بطلان عقد و شرط با آنچه در مواد۶۴۳و۶۴۴ در عاریه گفته شده است تعارض دارد. در نظر عرف نیز چنین شرطی با مقتضای امانت و نمایندگی مباینت ندارد. {ر.ک ع.م, ج۲, ش۷۱}
۲-بخش اخیر ماده۵۵۸ نیز برای باز کردن راهی است که بخش نخست بسته و به نظر می‌رسد که مبنای آن نیاز صاحبان سرمایه به تضمین بیشتر برای به کار انداختن آن است، وگرنه تفاوت دو بخش تنها جنبه نظری دارد.

ماده ۵۵۹ (حساب جاری و به مدت): در حساب جاری یا حساب به مدت ممکن است با رعایت شرط قسمت  اخیر ماده قبل، احکام مضاربه جاری و حق‌المضاربه به آن تعلق بگیرد.
{ر.ک قانون عملیات بانکی بدون ربا مواد۳تا۶)

ماده ۵۶۰ (حکومت تراضی): به غیر از آن که فوقاً مذکور شد مضاربه تابع شرایط و  مقرراتی است که به موجب عقد بین طرفین مقرر است.

فصل هفتم - در جعاله
ماده ۵۶۱ (تعریف): جُعاله عبارت است از التزام شخصی به ادای اجرت معلوم در  مقابل عملی اعم از این که طرف، معین باشد یا غیرمعین.
۱-در جعاله، شرط پاداش گرفتن رسیدن به نتیجه مطلوب جاعل است و تلاش در این راه اجری ندارد: تعهد عامل (عوض اجرت) تعهد به نتیجه است نه فراهم کردن وسیله (ماده۵۶۷ ق.م).
۲-جعاله عمل حقوقی احتمالی است و عامل بخت و اقبال و احتمال در آن کم و بیش موثر است. {ع.م, ج۲, ش۱۴۳}
۳-در جعاله خاص (طرف معین) تعهد برای او است و انجام دادن عمل از سوی دیگران اجری ندارد. {همان کتاب, ش۱۴۴} و برای دیدن نظر مخالف, {ر.ک دکتر سیدحسن امامی, ج۲, ص۱۲۲} که عامل را مستحق اجرت‌المثل می‌داند.
۴-در جعاله عام، ایجاب به طرف عموم است و هر کس نتیجه مطلوب را به دست آورد شایسته پاداش (جُعل) است. {همان کتاب}
۵-جعاله، خواه عام باشد یا خاص، در زمره عقود است و نباید آن را ایقاع شمرد، منتها عقدی است که آزادی اراده با سختگیری‌های معمول در عقود معوض و به ویژه اجاره روبرو نیست. {همان کتاب, ش۱۴۹ / ایقاع، ش۵۵} و برای دیدن نظر مخالف, {ر.ک محمد بروجردی عبده, حقوق مدنی, ص۳۱۷}
۶-در صورتی که عامل پیش از آگاه شدن از ایجاب کار مطلوب را انجام دهد، مستحق پاداش گرفتن است، مگر این که ایجاب مقید به آینده باشد و عمل پیش از آن صورت گرفته باشد. {همان کتاب}
۷-در جعاله عام، پیشنهاد مقید بر این است که التزام در برابر نخستین کسی است که کار مورد نظر را انجام دهد و نتیجه را تسلیم کند. {همان کتاب, ش۱۴۶}
۸-اگر کسی برای رد تصدیق رانندگی گم‌شده خود جایزه تعیین کند، کارگری که به منظور اخاذی آن را ربوده است حق گرفتن اجرت را ندارد. {همان کتاب, ش۱۵۰}
۹-اگر شخصی در برابر ارتکاب جرم یا کار غیر‌اخلاقی و خلاف نظم عمومی ملتزم به دادن اجرت شود، جعاله باطل است. {همان کتاب}
۱۰-اگر عامل پیش از آگاه شدن از ایجاب کار مطلوب را انجام داده و نتیجه را تسلیم کرده باشد،  مستحق اجرت‌المثل است. {همان کتاب, ش۱۵۷}
۱۱-درباره لزوم اهلیت برای عامل تردید شده است: طرفداران ایقاع بودن جعاله عامل را در ساختمان حقوقی جعاله دخالت نمی‌دهند. بعضی از استادان نیز، با آن که جعاله را عقد می‌دانند، صغیر ممیز و سفیه را برای قبول التزام اهل می‌دانند، چرا که در مال خود تصرف نمی‌کنند {دکتر سیدحسن امامی, ج۲, ص۱۲۳} ولی حمایت از محجوران ایجاب می‌کند که نتوانند به هر مبلغ که بخواهند اجیر شوند و در قرارداد مربوط به کارشان (که ارزش مالی دارد) بی‌سرپرست بمانند. {ر.ک ع.م, ج۲, ش۱۴۹}

ماده ۵۶۲ (اصطلاح‌ها): در جعاله ملتزم را جاعل و طرف را عامل و اجرت را جعل  می‌گویند.

ماده ۵۶۳ (علم اجمالی به موضوع): در جعاله، معلوم بودن اجرت مِن جمیع‌الجهات، لازم نیست.  بنابراین اگر کسی ملتزم شود که هر کس گمشده‌ی او را پیدا کند حصه‌ی مشاع معینی  از آن، مال او خواهد بود جعاله صحیح است.
{ر.ک ماده۲۱۶}
-برای نفوذ جعاله اجرت باید قابل تعیین باشد و التزام به اجرت مجهول و مبهم باطل است (ماده۲۱۶ ق.م). {ع.م, ج۲, ش۱۵۰}

ماده ۵۶۴ (علم اجمالی به عمل مطلوب): در جعاله، گذشته از عدم لزوم تعیین عامل، ممکن است عمل هم  مردد و کیفیات آن نامعلوم باشد.
{ر.ک ماده۲۱۶ ق.م}

ماده ۵۶۵ (جواز جعاله و آثار آن): جعاله تعهدی است جایز و مادامی که عمل به اتمام نرسیده است  هر یک از طرفین می‌توانند رجوع کنند ولی اگر جاعل در اثنای عمل، رجوع نماید  باید اجرت‌المثل عمل عامل را بدهد.
۱-مقصود از واژه «تعهد» در ماده۵۶۵ قانون مدنی عمل حقوقی جعاله است نه التزام ناشی از آن. در نتیجه، عامل نیز حق فسخ دارد.
۲-مفاد ماده۵۶۵  ناظر به موردی است که عمل مطلوب بسیط و تجزیه ناپذیر باشد. صورتی که عمل دارای اجزاء متعدد است در ماده۵۶۶ پیش‌بینی شده. {ع.م, ج۲, ش۱۵۲}
۳-مبنای التزام جاعل به پرداخت اجرت‌المثل قرارداد جعاله نیست؛ جبران زیان وارد به جاعل است و باید آن را نوعی مسؤولیت مدنی شمرد. {همان کتاب}
۴-اگر عمل بدون آگاهی از فسخ جاعل کار مورد نظر را انجام دهد، حقی بر اجرت ندارد و تنها میتواند اجرت‌المثل بگیرد و مبنای استحقاق او جبران ضرر است نه تعهد جاعل {همان کتاب}. با وجود این گروهی از فقیهان، با قیاس به موردی که وکیل پیش از آگاه شدن از خبر عزل خود موضوع وکالت را انجام می‌دهد (ماده۶۸۰ ق.م)، عامل ناآگاه را مستحق اجرت می‌دانند. {ر.ک همان کتاب, پاورقی ص۲۵۸}
۵-اگر جاعل پیش از انجام دادن کار مطلوب بر میزان اجرت بیفزاید، ماخوذ به آن است.
۶-در صورتی که از اجرت بکاهد و عامل از آن آگاه نشود، مستحق اجرت‌المثل کار خویش است، مشروط بر اینکه اجرت‌المثل کار او بیشتر از اجرت باشد، وگرنه میتواند اجرت را بگیرد. {همان کتاب, ش۱۵۲}
۷-در صورت انفساخ عقد به موت یا جنون یکی از دو طرف، باید بین دو فرض تفاوت گذارد: ۱)آنچه انجام شده جزیی اصیل از مطلوب است. در این فرض اجرت آن بخش پرداخته می‌شود، زیرا انفساخ در گذشته اثر ندارد. ۲)مطلوب به دست نیامده است، که عامل مستحق اجرتی نیست و نباید آن را با فسخ جعاله مقایسه کرد. {ر.ک همان کتاب, ش۱۵۳ / دکتر سیدحسن امامی, ج۱, ص۲۸}

ماده ۵۶۶ (توزیع اجرت بر اجزای کار): هر گاه در جعاله، عمل دارای اجزای متعدد بوده و هر یک از  اجزا، مقصود بالاصاله‌ی جاعل بوده باشد و جعاله فسخ گردد عامل از اجرت‌المسمی  به نسبت عملی که کرده است مستحق خواهد بود اعم از این که فسخ از طرف جاعل باشد  یا از طرف خود عامل.
{ر.ک ماده۴۲۷ ق.م}
۱-اثر فسخ نسبت به آینده است  و کاری که پیش از آن انجام پذیرفته است تابع قرارداد جعاله است و باید اجرت معهود آن پرداخته شود. {ع.م, ج۲, ش۱۵۱}
۲-معیار اندازه نسبت را ماده۴۲۷ قانون مدنی معین کرده است: باید اجرت المثل کامل کار و بخشی که انجام شده است معین شود و هر نسبت که میان آن دو باشد در تعیین اجرت قراردادی کل و جزء رعایت شود. به عنوان مثال، اگر اجرت‌المثل جزء انجام شده نیمی از اجرت‌المثل کل باشد، عامل استحقاق نیمی از اجرت معهود را دارد.

ماده ۵۶۷ (لزوم تسلیم نتیجه در استحقاق اجرت): عامل وقتی مستحق جعل می‌گردد که متعلق جعاله را تسلیم کرده  یا انجام داده باشد.
۱-اگر اجرت عین معین باشد، از تاریخ تسلیم نتیجه و انجام دادن کار مطلوب به عامل منتقل می‌شود. در نتیجه، منافع عین(اجرت) (اجرت) از زمان تحقق عقد تا تاریخ انجام دادن کار و تسلیم آن متعلق به جاعل است نه عامل. {ع.م, ج۲, ش۱۵۸}
۲-تعیین مواردی که متعلق جعاله باید تسلیم یا بجا آورده شود، بر مبنای پیشنهاد عامل و مفاد عرفی آن انجام می‌شود: برای مثال، اگر اجرت برای تحویل کالا به مقصد معین باشد، عامل پس از حمل کالا مستحق اجرت نمی‌شود و باید آن را تحویل دهد. {همان کتاب}

ماده ۵۶۸ (انجام دادن عمل به شرکت عاملان): اگر عاملین متعدد، به شرکت هم عمل را انجام دهند هر یک به  نسبت مقدار عمل خود مستحق جعل می‌گردد.
۱-ماده۵۶۸ قانون مدنی ناظر به موردی است که مجموع اجرت برای مجموع عاملان باشد و آنان به شرکتکار مطلوب جاعل را انجام دهند. {ع.م, ج۲, ش۱۵۹}
۲-اگر اجرت برای یک عامل معین شود و دیگری به قصد تبرع نسبت به جاعل یا کمک او با عامل شرکت کند، از مقدار اجرت به نسبت کار او کاسته می‌شود. ولی در صورتی که شرکت کننده قصد مساعدت به عامل را داشته باشد، از اجرت او کاسته نمی‌شود. {همان کتاب}

ماده ۵۶۹ (امانت عامل): مالی که جعاله برای آن واقع شده است از وقتی که به دست  عامل می‌رسد تا به جاعل رد کند در دست او امانت است.
-حکم ماده۵۶۹ قانون مدنی به ویژه در فرضی مصداق پیدا می‌کند و اهمیت می‌یابد که عامل عقد را فسخ می‌کند در حالی که مال متعلق جعاله نزد او است. در این صورت، باید به مقتضای امانت رفتار کند، وگرنه مسؤول زیان ناشی از تقصیر خویش است: برای مثال، اگر موضوع جعاله حمل بار سنگینی در جاده کوهستانی باشد و امین در نیمه راه از قبول چنین زحمتی پشیمان شود، نمیتواند بار را در کوهستان رها سازد، زیرا امین دلسوز چنین رفتار نمی‌کند. {ع.م, ج۲, ش۱۵۵}

ماده ۵۷۰ (جعاله بر عمل نامشروع و غیرعقلایی): جعاله بر عمل نامشروع و یا بر عمل غیر عقلایی باطل است
{ر.ک ماده۲۱۵ ق.م}

 فصل هشتم - در شرکت
  مبحث اول - در احکام شرکت
ماده ۵۷۱ (تعریف): شرکت عبارت است از اجتماع حقوق مالکین متعدد در شئ واحد به  نحو اشاعه.
۱-به نظر مشهور، امتزاج موضوع حقوق شرکا، به گونه‌ای که تمیز هر یک از دیگری ممکن نباشد، شرط تشکیل شرکت است، خواه سبب مزج قرارداد باشد یا امور اختیاری دیگر یا قهری یا به ارث. {ر.ک ع.م, ج۲, ش۵}
۲-درباره امکان تشکیل شرکت، بدون امتزاج موضوع حقوق مالکان و به وسیله عقد مستقل شرکت، تردید است و به نظر می‌رسد که باید این امکان و نفوذ عقد شرکت را پذیرفت (ماده ۱۰ ق.م و مواد۲۰ به بعد ق.ت). {ر.ک همان کتاب, ش۶و۷}
۳-در شرکت مدنی، چون حق مالکیت مشاع به شریکان تعلق دارد، شخصیت حقوقی مستقل به وجود نمی‌آید. با وجود این، اگر موضوع فعالیت آن کار تجارتی باشد، در حکم شرکت تضامنی است (ماده۲۲۰ ق.ت).

ماده ۵۷۲ (شرکت قهری و اختیاری ): شرکت، اختیاری است یا قهری.

ماده ۵۷۳ (شرکت اختیاری): شرکت اختیاری، یا در نتیجه‌ی عقدی از عقود حاصل می‌شود یا  در نتیجه‌ی عمل شرکا از قبیل مزج اختیاری یا قبول مالی مشاعاً در ازای عمل چند  نفر و نحو این‌ها.

ماده ۵۷۴ (شرکت قهری): شرکت قهری، اجتماع حقوق مالکین است که در نتیجه‌ی امتزاج  یا ارث، حاصل می‌شود.

ماده ۵۷۵ (شرکت در نفع و ضرر): هر یک از شرکا به نسبت سهم خود در نفع و ضرر سهیم می‌باشد  مگر این که برای یک یا چند نفر از آن‌ها در مقابل عملی، سهم زیادتری منظور شده  باشد.
-در نفوذ شرطی که سهم زیادتری از سود را برای یکی از شریکان مقرر می‌دارد، بدون اینکه در برابر عملی باشد، اختلاف وجود دارد و نفوذ آن بر مبنای ماده۱۰ قانون مدنی ترجیح دارد. {ع.م, ج۲, ش۲۱ / محمد بروجردی عبده, ص۲۳۶} و برای دیدن نظر مخالف, {ر.ک دکتر سیدحسن امامی, ج۲, ص۱۳۳ / مصطفی عدل, ش۶۳۵}

ماده ۵۷۶ (اداره شرکت): طرز اداره کردن اموال مشترک، تابع شرایط مقرره بین شرکا  خواهد بود.
{ر.ک ماده۱۰ ق.م}

ماده ۵۷۷ (اختیار شریک مأذون): شریکی که در ضمن عقد به اداره کردن اموال مشترک مأذون شده  است می‌تواند هر عملی را که لازمه‌ی اداره کردن است انجام دهد و به هیچ وجه  مسئول خسارات حاصله از اعمال خود نخواهد بود مگر در صورت تفریط یا تعدی.
{ر.ک مواد۶۱۴و۶۳۱و۶۶۶ ق.م}
رابطه حقوقی شریکی که مأذون در اداره مال مشاع می‌شود با دیگر شریکان تابع احکام رابطه وکیل و موکل است.

ماده ۵۷۸ (رجوع از اذن): شرکا همه‌وقت می‌توانند از اذن خود رجوع کنند مگر این که  اذن در ضمن عقد لازم داده شده باشد که در این صورت مادام که شرکت باقی است حق  رجوع ندارند.
{ر.ک ماده۶۷۹ ق.م}
-قراردادن اذن در ضمن عقد لازم معین تنها راه سقوط حق رجوع از اذن نیست. دو طرف میتوانند در رابطه خود پیمان اداره مال مشاع را برای مدت معین یا تا زمان بقای اشاعه الزام‌آور سازند. {ع.م, ج۲, ش۲۸}

ماده ۵۷۹ (شرکای مأذون و مستقل): اگر اداره کردن شرکت به عهده‌ی شرکای متعدد باشد به نحوی  که هر یک به طور استقلال مأذون در اقدام باشد هر یک از آن‌ها می‌تواند منفرداً  به اعمالی که برای اداره کردن لازم است اقدام کند.
{ر.ک مواد۶۶۹و۸۵۴ ق.م}
۱-در این فرض، هرگاه دو شریک مستقل در دو تاریخ به کاری دست زند، کار مقدم نافذ است و دیگری بدون موضوع. {ع.م, ج۲, ش۱۹}
۲-در صورتی که دو یا چند شریک به طور اطلاق (بدون هیچ قید) مأذون در اداره شوند، اصل این است که آنان به اجتماع اقدام کنند (ماده۶۶۹ ق.م) مگر اینکه نیابت در زمان های مختلف و ضمن اعمال حقوقی جداگانه داده شود و ظاهر در استقلال هر کدام باشد. {همان کتاب, ش۱۹}

ماده ۵۸۰ (ضمان یکی از شرکای مأذون): اگر بین شرکا مقرر شده باشد که یکی از مدیران نمی‌تواند  بدون دیگری اقدام کند مدیری که به تنهایی اقدام کرده باشد در صورت عدم امضا  شرکا دیگر، در مقابل شرکا، ضامن خواهد بود اگر چه برای مأذونین، دیگر امکان  فعلی برای مداخله در امر اداره کردن، موجود نبوده باشد.
{ر.ک مواد۲۴۷ به بعد ق.م. (معامله فضولی) و ماده(۵۸۱}

ماده ۵۸۱ (تصرفات فضولی شریک): تصرفات هر یک از شرکا در صورتی که بدون اذن یا خارج از  حدود اذن باشد فضولی بوده و تابع مقررات معاملات فضولی خواهد بود.
{ر.ک مواد۲۴۷ به بعد ق.م، ماده۶۲۷ ق.م}
۱-مفاد ماده۵۸۱ قانون مدنی ناظر به تصرفات حقوقی است (مانند بیع و اجاره)، ولی از مبنای آن میتوان استفاده کرد که شریک مال مشاع، جز در مواردی که قانون اجازه داده است یا طبیعت اشاعه اقتضاء دارد (مانند استفاده از راه آب و عبور و دیوار مشترک)، حق تصرف در مال مشترک بدون اذن شریکان دیگر ندارد. {ر.ک مواد۵۸۲و۶۲۷ ق.م / ماده۴۳ قانون اجرای احکام مدنی / ع.م, ج۲, ش۲۱۵}
۲-در اینکه آیا اجبار شریک به دادن اذن در تصرف و مداخله دادن شریک را میتوان از دادگاه خواست اختلاف وجود دارد: {تبصره ماده۲۱۰ آیین‌نامه اجرای مفاد اسناد رسمی / ماده۴۳ قانون اجرای احکام مدنی / ر.ک همان کتاب}

ماده ۵۸۲ (ضمان شریک غیر مأذون): شریکی که بدون اذن یا در خارج از حدود اذن، تصرف در اموال  شرکت نماید ضامن است.
-حکم این ماده شامل تصرفات حقوقی و مادی می‌شود و از آن استفاده می‌شود که مالک مشاع بدون اذن شریکان حق تصرف مادی (که مستلزم تصرف در سهم دیگران است) ندارد و شریک متخلف در حکم غاصب است. ولی تصرف حقوقی شریک در سهم اختصاصی خود (مانند فروش و اجاره  مال مشاع) امکان دارد (ماده۵۸۳ ق.م)

ماده ۵۸۳ (جواز انتقال مال مشاع): هر یک از شرکا می‌تواند بدون رضایت شرکای دیگر سهم خود را  جزئاً یا کلاً به شخص ثالثی منتقل کند.
۱-امکان انتقال سهم شریک بدون اذن دیگران به این دلیل است که تصرف حقوقی شریک در سهم اختصاصی خود مستلزم تصرف در سهم دیگران نیست.
۲-انتقال اعم است از این که موضوع آن عین سهم باشد یا منافع آن (ماده۴۷۵ ق.م) همچنین مفاد حکم اباحه سایر تصرفات حقوقی (مانند رهن ماده۷۷۳ ق.م) را نشان می‌دهد. {ر.ک ع.م, ج۲, ش۲۲و۲۳}
۳-در موردی که مجموع مال مشترک با رضای همه شریکان فروخته می‌شود، اختلاف است که آیا شریکان در ثمن شریک هستند و هر اندازه وصول شود ملک همه شریکان است، یا به انتقال مبیع مشاع موضوع شرکت از بین می‌رود و آنچه جایگزین آن می‌شود طلبی است از خریدار که هر یک شریک به اندازه سهم خود حق دارد و میتواند آن را جداگانه بگیرد و نظر اخیر ترجیح دارد، زیرا طلب بر ذمه نیز قابل تقسیم است. {همان کتاب, ش۲۳}

ماده ۵۸۴ (امانت و ضمان شریک مأذون): شریکی که مال‌الشر که در ید اوست، در حکم امین است و ضامن  تلف و نقص آن نمی‌شود مگر در صورت تفریط یا تعدی.
}ر.ک مواد۶۱۴و۶۳۱ ق.م{
-تعدی و تفریط شریک، تا زمانی که ادامه دارد، او را در حکم غاصب می‌سازد و برای ایجاد ضمان لازم نیست که تلف و نقص ناشی از تقصیر باشد. با وجود این، تقصیر شریک مأذون باعث انحلال عقد شرکت و از بین رفتن اذن نمی‌شود و به نظر قوی تر سِمَت امانت نیز پس از زوال تقصیر به شریک باز می‌گردد. {ع.م, ج۲, ش۱۸}

ماده ۵۸۵ (ضمان شریک غیر مأذون در برابر طرف معامله): شریک غیرمأذون در مقابل اشخاصی که با آن‌ها معامله کرده  مسئول بوده و طلبکاران فقط حق رجوع به او دارند.

ماده ۵۸۶ (رجوع از شرکت): اگر برای شرکت در ضمن عقد لازمی، مدت معین نشده باشد هر یک  از شرکا هر وقت بخواهد می‌تواند رجوع کند.
{ر.ک ماده۵۷۸ ق.م}
-دادن اذن یا شرط مدت ضمن عقد لازم معین تنها راه سقوط حق رجوع از اذن نیست؛ شایع‌ترین راه‌ها است. از مفاد ماده۱۰ قانون مدنی چنین بر می‌آید که دو طرف عقد میتوانند در رابطه خود پیمان اداره مال مشاع را برای مدت معین یا تا زمان بقای اشاعه الزام‌آور سازند. {ع.م, ج۲, ش۲۸}

ماده ۵۸۷ (انحلال شرکت): شرکت به یکی از طرق ذیل مرتفع می‌شود:
۱)در صورت تقسیم؛
۲)در صورت تلف شدن تمام مال شرکت.
-در صورتی که بخشی از مال شرکت تلف شود، اشاعه برهم نمی‌خورد و آنچه تلف می‌شود از حق همه آنان است. {ع.م, ج۲, ش۲۷}

ماده ۵۸۸ (زوال اذن): در موارد ذیل، شرکا، مأذون در تصرف اموال مشترکه  نمی‌باشند:
۱)در صورت انقضای مدت مأذونیت یا رجوع از آن در صورت  امکان رجوع؛
۲)در صورت فوت یا محجور شدن یکی از شرکا.
{ر.ک ماده۹۵۴ ق.م}
۱-انحلال شرکت را به عنوان مبنای اذن، باید بر موارد مقرر در ماده۵۷۸ قانون مدنی افزود. {ع.م, ج۲, ش۲۹}
۲-بعضی از نویسندگان ورشکستگی را در زمره موارد حجر باعث انحلال اذن می‌دانند {دکتر سیدحسن امامی, ج۲, ص۱۳۶} ولی به نظر می‌رسد که اذن خود به خود از بین نمی‌رود و طلبکاران به قائم‌مقامی ورشکسته حق رجوع از آن را دارند. {همان کتاب, ش۳۱}

مبحث دوم - در تقسیم اموال شرکت
ماده ۵۸۹ (امکان تقاضای تقسیم): هر شریک‌المال می‌تواند هر وقت بخواهد تقاضای تقسیم مال  مشترک را بنماید مگر در مواردی که تقسیم به موجب این قانون ممنوع یا شرکا به  وجه ملزمی ملتزم بر عدم تقسیم شده باشند.
{ر.ک مواد۵۹۱و۵۹۳و۵۹۵ ق.م}
۱-برای دیدن وجه ملزمی که شریک را ملتزم به بقاء شرکت می‌کند, {ر.ک ماده۵۸۶ ق.م}
۲-تقسیم بدین منظور انجام می‌شود که بجای سهم مشاع منتشر در مجموع، بخش معینی از مال به هر شریک داده شود تا در آن مالکیت مستقل پیدا کند.
۳-تقسیم از نظر ماهیت «تمیز حق» است نه معامله خاص (مانند بیع و صلح) و به همین جهت حق شفعه و خیار مجلس هیچ گاه در آن نمی‌آید؛ تقسیم تمیز حق محض هم نیست و در آن مبادله سهم مشاع و مفروز انجام می‌پذیرد.
۴-تقسیم املاک باید ضمن سند رسمی انجام شود، ولی بعضی سند عادی را نیز برای افراز می‌پذیرند (مواد۴۶تا۴۸ ق.ث و ماده۲۲ همان قانون برای املاک ثبت شده). {ع.م, ج۲, ش۲۶}
۵-برای رسیدگی به درخواست افراز دعوا باید با شرکت همه شریکان جریان یابد و اقامه دعوا بر بعض از آنان شنیده نمی‌شود. {رأی شماره۱۴۴۰- ۲۲/۵/۱۳۴۱ هیات عمومی دیوان عالی کشور (آرشیو حقوقی کیهان, مجموعه رویه قضایی, ۲۸تا۴۲, ج۲, ص۴۸۹و۴۹۰) / مواد۳۰۰و۳۰۴ ق.ا.ح}

ماده ۵۹۰ (تقسیم نسبت به سهم بعض از شریکان): در صورتی که شرکا بیش از دو نفر باشند ممکن است تقسیم فقط  به نسبت سهم یک یا چند نفر از آن‌ها به عمل آید و سهام دیگران به اشاعه باقی  بماند.
-دادگاه نسبت به افراز سهم شریکانی اقدام می‌کند که درخواست کرده‌اند و آنچه لازمه این افراز است به تابعیت از آن صورت می‌پذیرد و بقیه سهام به حال خود باقی می‌مانَد.

ماده ۵۹۱ (تقسیم به تراضی و به اجبار): هر گاه تمام شرکا به تقسیم مال مشترک راضی باشند تقسیم به  نحوی که شرکا تراضی نمایند به عمل می‌آید و در صورت عدم توافق بین شرکا، حاکم  اجبار به تقسیم می‌کند مشروط بر این که تقسیم مشتمل بر ضرر نباشد که در این  صورت اجبار جایز نیست و تقسیم باید به تراضی باشد.
{ر.ک مواد۵۹۳و۵۹۵ ق.م}
۱-اگر مالی به دلیل ایجاد ضرر قابل تقسیم نباشد فروخته می‌شود تا بهای آن به نسبت سهم شریکان تقسیم شود (ماده۳۱۷ ق.ا.ح و ماده۴ قانون افراز و فروش املاک مشاع مصوب۱۳۵۷).
۲-در صورتی که بین شریکان محجور یا غایبی وجود داشته باشد، تقسیم باید به وسیله نمایندگان آنها در دادگاه به عمل آید (مواد۳۱۳و۳۲۶ ق.ا.ح). {هیات عمومی دیوان عالی کشور: رأی وحدت رویه قضایی، ش۲۹/۵۹}
۳-گاه ممکن است طرحی که به تراضی بعض از شرکاء تنظیم و در مدت معین مورد اعتراض قرار نگرفته باشد مبنای تقسیم قرار گیرد (مواد۳۰۹تا۳۱۱ ق.ا.ح).
۴-«اگر بعضی از اموال بدون زیان قابل تقسیم نباشد، ممکن است آن را در سهم بعض از ورثه قرار داد و برابر بهای آن از سایر اموال در سهم دیگران منظور نمود» (ماده۳۱۶ ق.ا.ح).

ماده ۵۹۲ (منع تقسیم ضرری): هر گاه تقسیم برای بعضی از شرکا مضر و برای بعض دیگر  بی‌ضرر باشد در صورتی که تقاضا از طرف متضرر باشد طرف دیگر اجبار می‌شود و اگر  بر عکس تقاضا از طرف غیرمتضرر بشود شریک متضرر اجبار بر تقسیم نمی‌شود.

ماده ۵۹۳ (ضرر مانع از تقسیم): ضرری که مانع از تقسیم می‌شود عبارت است از نقصان فاحش  قیمت به مقداری که عادتاً قابل مسامحه نباشد.
{ر.ک ماده۵۹۵ ق.م}

ماده ۵۹۴ (تنقیه و تعمیر قنات مشترک): هر گاه قنات مشترک یا امثال آن خرابی پیدا کرده و محتاج به  تنقیه و تعمیر شود و یک یا چند نفر از شرکا بر ضرر شریک یا شرکای دیگر از شرکت  در تنقیه یا تعمیر امتناع نمایند شریک یا شرکای متضرر می‌توانند به حاکم رجوع  نمایند در این صورت اگر ملک قابل تقسیم نباشد حاکم می‌تواند برای قلع ماده‌ی  نزاع و دفع ضرر، شریک ممتنع را به اقتضای موقع به شرکت در تنقیه یا تعمیر یا  اجاره یا بیع سهم خود اجبار کند.
{ر.ک ماده۱۱۴ ق.م}
۱-ماده۳۱۷ قانون امور حِسبی فروش ملک غیرقابل تقسیم را اجازه داده و رویه قضایی در صورت درخواست یکی از شرکاء آن را اجباری تلقی می‌کند. {ع.م, ج۲, ش۴۱}
۲-ماده۴ قانون افراز و فروش املاک مشاع (۵۷)، ضمن اجباری ساختن فروش ملک غیرقابل تقسیم، قابل افراز نبودن ملک را منوط به تشخیص قطعی واحد ثبتی ساخته که پیش از درخواست فروش باید گرفته شود.

ماده ۵۹۵ (تقسیم متضمن از مالیت افتادن سهام): هر گاه تقسیم متضمن افتادن تمام مال مشترک یا حصه‌ی یک یا  چند نفر از شرکا از مالیت باشد تقسیم ممنوع است اگر چه شرکا تراضی نمایند.
-التزام به انجام دادن چنین تقسیمی باطل است و هرگاه وجه التزامی برای اجبار معین شود، اثر حقوقی ندارد. {ع.م, ج۲, ش۳۴}

ماده ۵۹۶  (امکان تقسیم بعضی از اموال مشترک): در صورتی که اموال مشترک متعدد باشد قسمت اجباری در بعضی  از آن‌ها ملازم با تقسیم باقی اموال نیست.
-مصداق بارز شرکت در اموال متعدد وضع وارثان نسبت به ترکه است. {ع.م, ج۲, ش۳۶و۴۶}

ماده ۵۹۷ (تقسیم ملک از وقف): تقسیم ملک از وقف جایز است ولی تقسیم مال موقوفه بین  موقوف‌علیهم جایز نیست.
-موقوف‌علیهم میتوانند منافع موجود وقف را به تراضی میان خود تقسیم کنند ولی حق درخواست تقسیم مال موقوف را ندارند زیرا آنچه در اثر وقف به دست می‌آورند حق انتفاع از مال موقوف است نه مالکیت کامل آن.

ماده ۵۹۸ (ترتیب تقسیم / افراز و تعدیل): ترتیب تقسیم آن است که اگر مال مشترک مثلی باشد به نسبت  سهام شرکا افراز می‌شود و اگر قیمی باشد بر حسب قیمت تعدیل می‌شود و بعد از  افراز یا تعدیل در صورت عدم تراضی بین شرکا حصص آن‌ها به قرعه معین می‌گردد.
-مقصود از «مثلی» در این ماده، مالی است که ارزش اجزای آن با هم برابر و یکسان باشد، مانند گندم و برنج و «قیمی» آن است که اجزای آن نابرابر باشد: مانند زمین مرغوب و نامرغوب و مجموعه گوناگون از اموال مشترک در ترکه {ع.م, ج۲, ش۳۹} و برای دیدن تعریف دیگر از مثلی، {ر.ک ماده۹۵۰ ق.م}

ماده ۵۹۹ (لزوم تقسیم): تقسیم بعد از آن که صحیحاً واقع شد لازم است و هیچ یک  از شرکا نمی‌تواند بدون رضای دیگران از آن رجوع کند.
-در صورتی تقسیم به تراضی شرکاء (اقاله) برهم میخورد که ناشی از تراضی آنان باشد. تقسیمی که به حکم دادگاه انجام میشود (خواه حکم ناظر به اجبار در تقسیم باشد یا تعدیل و استقراع سهام), از نظر اصول با تراضی برهم نمیخورد و هرگاه مالکان بخواهند دوباره اشاعه را برقرار سازند باید به اسباب خاص آن توسل جویند. {ر.ک ع.م, ج۲, ش۵۳} با وجود این، ممکن است از ظاهر ماده۵۹۹ استفاده شود که هر تقسیمی با رضای شرکاء قابل رجوع است.

ماده ۶۰۰ (اثر عیب در تقسیم): هر گاه در حصه یک یا چند نفر از شرکا عیبی ظاهر شود که در  حین تقسیم عالم به آن نبوده، شریک یا شرکای مزبور حق دارند تقسیم را ب هم  بزنند.
۱-از نظر اصول، درخواست ابطال تقسیم در صورتی پذیرفته شود که با اعتبار امر قضاوت شده تعارض نداشته باشد و ظاهر ماده۶۰۰ که ناظر به عیب پنهان و مجهول در زمان تقسیم است با این محدودیت تعارض ندارد. {ع.م, ج۲, ش۵۴}
۲-از ظاهر ماده۶۰۰ برمیآید که تنها شریکی که عیب در سهم او است حق برهم زدن تقسیم را دارد و شبیه استفاده از خیار عیب است نه درخواست ابطال. در نتیجه، منافع حصه مفروز هرکس به خود او تعلق دارد. ولی از سوی دیگر، وجود عیب نشان میدهد که تعدیل سهام از آغاز نادرست و باطل بوده است و نظری که آن را به درخواست ابطال تعبیر میکند ترجیح دارد. (ماده۶۰۴ ق.م).

ماده ۶۰۱ (بطلان تقسیم غلط): هر گاه بعد از تقسیم معلوم شود که قسمت به غلط واقع شده  است تقسیم باطل می‌شود.
{ر.ک ماده۳۳ ق.آ.د.م سابق}
۱-اشتباهی مستند بطلان قرار می‌گیرد که در توزیع عادلانه سهام و تطبیق آن با حصه مشاع موثر باشد و غلط باید در اصل تقسیم باشد. {ع.م, ج۲, ش۴۹}
۲-درخواست ابطال نباید با اعتبار امر مختوم تعارض داشته باشد. {همان کتاب, ش۴۹ / اعتبار امر قضاوت شده, ش۱۸۴}

ماده ۶۰۲ (وجود مال غیر در تقسیم): هر گاه بعد از تقسیم معلوم شود که مقدار معینی از اموال  تقسیم شده مال غیر بوده است در صورتی که مال غیر در تمام حصص مفروزاً به تساوی  باشد تقسیم صحیح والا باطل است.
۱-در فرض اخیر ماده۶۰۲ قانون مدنی اگر وضع مال غیر باعث از بین رفتن نور یا راه عبور بعضی از سهام شود و تعدیل قیمت را برهم زند، تقسیم باطل است، هرچند مقدار آن در تمام حصه‌ها برابر باشد.
۲-در موردی که مال غیر به اشاعه و به طور مساوی در سهام آمده است و دارای اجزاء برابر است(مثلی (مثلی) گندم و برنج)، بدون برهم خوردن تعدیل میتوان آن را حذف کرد. ولی در صورتی که مال تقسیم شده اجزای برابر نداشته باشد یا در تعدیل سهام متفاوت آمده باشد، تقسیم باطل است. {ع.م, ج۲, ش۵۰ / دکتر سیدحسن امامی, ج۲, ص۱۵۶}

ماده ۶۰۳ (مَمَر و مجرای قسمت‌ها): مَمَر و مجرای هر قسمتی که از متعلقات آن است بعد از تقسیم  مخصوص همان قسمت می‌شود.
{ر.ک ماده۱۰۳ ق.م}

ماده ۶۰۴ (بقای حق ارتفاق در تقسیم): کسی که در ملک دیگری حق ارتفاق دارد نمی‌تواند مانع از  تقسیم آن ملک بشود ولی بعد از تقسیم، حق مزبور به حال خود باقی می‌مانَد.

ماده ۶۰۵: هر گاه حصه‌ی بعضی از شرکا، مجرای آب یا محل عبور حصه‌ی  شریک دیگر باشد، بعد از تقسیم، حق مجری یا عبور ساقط نمی‌شود مگر اینکه سقوط  آن شرط شده باشد و همچنین است سایر حقوق ارتفاقی.
{ر.ک مواد۱۰۲و۱۰۳}

ماده ۶۰۶ (تقسیم ترکه قبل از ادای دیون): هر گاه ترکه میت قبل از ادا دیون تقسیم شود و یا بعد از  تقسیم معلوم شود که بر میت دینی بوده است طلبکار باید به هر یک از وراث به نسبت  سهم او رجوع کند و اگر یک یا چند نفر از وراث، معسر شده باشد طلبکار می‌تواند  برای سهم معسر یا معسرین نیز به وراث دیگر رجوع کند.
۱-در مقام گرفتن سهم ارث معسر از دیگران نیز باید به نسبت سهم هر وارث به او رجوع کرد.
۲-از مفاد  بخش نخست ماده۶۰۶ قانون مدنی چنین برمی‌آید که وجود دِین ادا نشده در ترکه باعث بطلان تقسیم آن نمی‌شود و مسئولیت وارث جانشین مورث می‌گردد. {ع.م, ج۲, ش۵۵}
۳-امکان رجوع طلبکار به وارثان دیگر نسبت به سهم وارثی که معسر شده است برای حمایت طلبکار و نشانه‌ای از وثیقه بودن ترکه در برابر دیون متوفی است و از نظر حقوقی به سختی توجیه می‌شود. {ر.ک همان کتاب}

فصل نهم - در ودیعه
  مبحث اول - در کلیات
ماده ۶۰۷ (تعریف ودیعه): ودیعه عقدی است که به موجب آن یک نفر مال خود را به دیگری  می‌سپارد برای آن که آن را مجاناً نگاه دارد. ودیعه‌گذار مودع و ودیعه‌گیر را  مستودع یا امین می‌گویند.
{ر.ک ماده۶۳۲ ق.م}
۱-اگر در رستوران، میهمانسرا و سایر اماکن عمومی شخصی مامور گرفتن لباس مشتریان یا اتومبیل آنان شود و در برابر تحویل آن شماره یا کاغذی به عنوان رسید بدهد، عقد ودیعه منعقد می‌شود. {ر.ک ع.م، ج۴, ش۵}
۲-برخلاف ظاهر ماده۶۰۷ قانون مدنی، عقد ودیعه با تراضی واقع می‌شود و قبض در آن شرط صحت نیست. زیرا جوهر ودیعه نیابت گرفتن برای نگاهداری است. {همان کتاب، ش۱۱}
۳-قید «مجاناً» در ماده۶۰۷ قانون مدنی برای بیان تفاوت بین اجیر کردن شخص برای حفاظت و امین قراردادن است. با وجود این، شرط پاداش یا حق حفاظت ضمن عقد ودیعه با مقتضای آن منافات ندارد، زیرا شرط عوض چهره فرعی دارد و عقد را به مبادله منفعت با اجرت تبدیل نمی‌کند. {ماده۸۰۱ ق.م / ع.م، ج۱، ش۱۰ و ج۴، ش۹و۱۴}
۴-اگر محل معین و محصوری با کلید آن در اختیار صاحب اتومبیل در گاراژی قرار گیرد و مالک گاراژ نتواند آن را جابه جا کند، رابطه آن دو تابع عقد اجاره است. {ع.م، ج۴, ش۱۴}
۵-درباره توصیف رابطه حقوقی بانک و کسی که مال خود را در صندوق امانت می‌گذارد اختلاف شده که اجاره صندوق است یا ودیعه آن مال یا مخلوطی از آن دو و نظر اخیر ترجیح دارد. {ر.ک ماده۶۱۸ ق.م / همان کتاب، ش۱۴}
۶-اگر عمده فروش کالایی مقداری از آن را برای مصرف و عرضه به خرده فروش بدهد، رابطه حقوقی تابع ودیعه نیست. {ر.ک ع.م، ج۱، ش۵۲ و ج۲، ش۱۶}
۷-درباره ماهیت حقوقی سپرده‌های بانکی، {ر.ک همان کتاب، قرائت و تمرین (۱)}

ماده ۶۰۸ (لزوم قبول): در ودیعه قبول امین لازم است اگر چه به فعل باشد.
{ر.ک ماده۶۳۲ ق.م}
۱-بازگذاردن پارکینگ و ظاهر مربوط به پذیرفتن اتومبیل در آن، قبول فعلی امانت است. {ر.ک ع.م، ج۴, ش۱۷}
۲-اگر شخصی به دکان آشنایی رجوع کند، و از او بخواهد که ساعتی چند بسته‌ای را برای او نگاه دارد و صاحب دکان هیچ نگوید، سکوت او به منزله قبول عقد ودیعه است. {همان کتاب}

ماده ۶۰۹ (مالکیت مودع): کسی می‌تواند مالی را به ودیعه گذارد که مالک یا قائم‌مقام  مالک باشد و یا از طرف مالک صراحتاً یا ضمناً مجاز باشد.
-امینی که برای حفاظت از مالی معین شده است می‌تواند برای محافظت بیشتر آن را به امانت گذارد یا دادگاه مال مورد نزاع را تا پایان دادرسی در صندوق امانات ودیعه گذارد یا مستأجری مال مورد اجاره را به ودیعه دهد. {ع.م، ج۴, ش۶}

ماده ۶۱۰ (اهلیت دو طرف): در ودیعه، طرفین باید اهلیت برای معامله داشته باشند و اگر  کسی مالی را از کس دیگر که برای معامله اهلیت ندارد به عنوان ودیعه قبول کند  باید آن را به ولی او رد نماید و اگر در ید او ناقص یا تلف شود ضامن است.
{ر.ک مواد۳۰۳و۳۶۶ ق.م}
۱-اگر مستودع برای جلوگیری از ورود ضرر به محجور و در شرایط ماده۳۰۶ قانون مدنی آن را در اختیار بگیرد، مال نزد او امانت شرعی(قانونی) است و ضامن تلف و نقص آن نیست، مگر در صورت تعدی و تفریط. {ع.م، ج۴, ش۲۱ / ماده ۶۲۹ ق.م}
۲-در صورتی که مالی به عنوان ودیعه به محجور سپرده شود، او را نباید مسؤول حوادث خارجی شمرد یا به دلیل اهمال در نگاهداری ضامن دانست؛ ولی محجور مسؤول اتلاف مال یا تسبیب در اتلاف است (ماده۱۲۱۶ ق.م.). {همان کتاب، ش۲۲}
۳-در مورد صغیر غیرممیز و مجنون، چون اقدام مالک قوی‌تر از تلف کننده است، محجور ضامن خسارت نیست (ماده۱۲۱۵ ق.م.).

ماده ۶۱۱ (جواز عقد): ودیعه عقدی است جایز.
۱-امین نمیتواند مالی را که در سفر با خود دارد به بهانه فسخ عقد در راه بگذارد و به طور کلی دو طرف باید توابع عرفی احترام به پیمان فسخ شده را رعایت کنند. {ر.ک ع.م، ج۴, ش۸}
۲-جواز ودیعه مانع از آن نیست که برای مدتی حق فسخ دو طرف یا یکی از آنان ساقط شود (ماده۶۷۹ ق.م). {همان کتاب، ش۸}
۳-مدت در ودیعه پایان اذن را معین می کند و عقد در وعده معین منفسخ می شود، ولی التزامی ایجاد نمی کند، مگر این که از قراین برآید که مقصود التزام به ودیعه در آن مدت است. {همان کتاب، ش۲۶}

مبحث دوم - در تعهدات امین
  ماده ۶۱۲ (تعهد به حفاظت و شیوه آن): امین باید مال ودیعه را به طوری که مالک مقرر نموده حفظ  کند و اگر ترتیبی تعیین نشده باشد آن را به طوری که نسبت به آن مال، متعارف است  حفظ کند والا ضامن است.
۱-تعهد امین در حفاظت از مورد ودیعه «تعهد به وسیله» است و سلامت آن را تضمین نمی‌کند، مگر این که موضوع تعهد انجام دادن کار معین (مانند واکسن زدن به گاو یا ضد یخ ریختن در ماشین یا سمپاشی درختان) باشد که در این موارد «تعهد به نتیجه» است. به همین جهت، در این موارد امین باید دلیل اجرای تعهد را بدهد. ولی، در فرض نخست، (قاعده عمومی)، مالک باید تعدی و تفریط امین را ثابت کند، وگرنه ضامن تلف نیست. {ع.م، ج۴, ش۳۰و۳۳}
۲-در مواردی که معلوم است ترتیب تعیین شده از طرف مالک چهره ارشادی دارد و قید تعهد نیست، امین میتواند در صورت لزوم آن را تغییر دهد. {ر.ک ماده۶۱۳ ق.م}
۳-اگر قانون نیز ترتیبی برای حفاظت معین کرده باشد، در صورت سکوت مالک و عرف باید آن را رعایت کند. {ر.ک همان کتاب، ش۳۱ / مواد۶۱۷و۶۱۸ ق.م}

ماده ۶۱۳ (تغییر ترتیب مالک): هر گاه مالک برای حفاظت مال ودیعه ترتیبی مقرر نموده باشد  و امین از برای حفظ مال، تغییر آن ترتیب را لازم بداند می‌تواند تغییر دهد مگر  این که مالک صریحاً نهی از تغییر کرده باشد که در این صورت ضامن است.
{ر.ک ماده۶۱۸ ق.م}
۱-اصل امکان تغییر ترتیب مالک در صورت لزوم است و نهی مالک باید ثابت شود.
۲-معیار لزوم تغییر تمیز امین است، مگر این که احراز شود قصد اضرار دارد یا اهمال کرده است.

ماده ۶۱۴ (ضمان امین): امین ضامن تلف یا نقصان مالی که به او سپرده شده است  نمی‌باشد مگر در صورت تعدی یا تفریط.
۱-اتلاف مال از سوی امین، خواه عمدی باشد یا به غیر عمد، سبب ضمان او است. هم چنین است در صورتی که سبب تلف مال را فراهم آورَد و ماده۶۱۴ ناظر به تلف مال در اثر عوامل خارجی است. {ر.ک ع.م، ج۴, ش۳۲}
۲-برای دیدن مفهوم تعدی و تفریط، {ر.ک مواد۹۵۱و۹۵۲ ق.م}
۳-تعدی و تفریط امین سبب تغییر وضع ید او از امانی به ضمانی می‌شود و از این پس ضامن حوادث خارجی و حتی قوه قاهره نیز هست. {همان کتاب، ش۳۴}
۴-در صورتی که تعدی و تفریط قطع شود و تلف در زمانی صورت پذیرد که مستودع به امانت رفتار می‌کند ضمان او مورد اختلاف است: مشهور اعتقاد دارد وصف امانت باز نمی‌گردد و امین ضامن است {ر.ک دکتر سیدحسن امامی، ج۲، ص۱۷۲}. ولی به نظر می‌رسد بقای عقد ودیعه در صورت تعدی و تفری به معنی بقاء اذن مالک است که مقید به رفتار متعارف و با حُسن‌نیت امین شده و درحال تعدی اثر ندارد و پس از رفع مانع سبب اعاده امانت و آثار آن می‌شود. {ع.م، ج۴, ش۳۵}
۵-درباره شرط ضمان امین در صورت عدم تعدی و تفریط، اختلاف شده که خلاف مقتضای عقد یا خلاف قانون است یا نفوذ حقوقی دارد: از مفاد مواد۶۴۲و۶۴۳ قانون مدنی بر می‌آید که ماده۶۱۴ از مواد مربوط به نظم عمومی نیست و شرط خلاف آن نافذ است (ماده۱۰ ق.م). {همان کتاب، ش۳۶}
۶-شرط عدم مسؤولیت امین در صورتی نافذ است که تلف مال به عمد یا به تقصیر عمده (در حکم عمد) نباشد. {ر.ک ع.م، ج۱، ش۳۰۴ و ج۴، ش۳۷}

ماده ۶۱۵ (قوه قاهره): امین در مقام حفظ، مسئول وقایعی نمی‌باشد که دفع آن از  اقتدار او خارج است.
{ر.ک ماده۲۲۹ ق.م}

ماده ۶۱۶ (اثر امتناع از رد مال مورد ودیعه): هر گاه رد مال ودیعه مطالبه شود و امین از رد آن امتناع  کند ازتاریخ امتناع، احکام امین به او مترتب نشده و ضامن تلف و هرنقص یا عیبی  است که در مال ودیعه حادث شود اگر چه آن عیب یا نقص مستند به فعل او نباشد.
{ر.ک مواد۳۱۰و۶۳۱ ق.م}
۱-امین از تاریخ امتناع از رد در برابر مطالبه مالک در حکم غاصب است. {ع.م، ج۴, ش۴۰}
۲-تبدیل وضع حقوقی در اثر تقصیر به معنی انفساخ عقد ودیعه و قطع اذن نیست. {همان کتاب، ش۳۴}
۳-برای دیدن حکم مشابه در اجاره، {ر.ک ماده۴۹۳ ق.م}

ماده ۶۱۷ (منع امین از تصرف و انتفاع): امین نمی‌تواند غیر از جهت حفاظت، تصرفی در ودیعه کند یا  به نحوی از انحا از آن منتفع گردد مگر با اجازه‌ی صریح یا ضمنی امانتگذار والا  ضامن است.
۱-اگر برای حفظ باتری و لاستیک‌های اتومبیل لازم باشد امین میتواند بر آن سوار شود، هر چند از این تصرف  منتفع گردد. {ع.م، ج۴، ش۳۱}
۲-اذن در انتفاع، اگر محدود نباشد و به حفاظت چهره فرعی دهد، عقد را به عاریه تبدیل می‌کند.

ماده ۶۱۸ (باز کردن پاکت سربسته): اگر مال ودیعه در جعبه‌ی سربسته یا پاکت مختوم، به امین  سپرده شده باشد حق ندارد آن را باز کند والا ضامن است.
-این حکم ناشی از خواست مفروض مالک است که از ظاهر رفتار او (بستن جعبه و پاکت و مهر کردن آن) استنباط می‌شود و قاعده‌ای است تکمیلی و طرفین می‌توانند برخلاف آن تراضی کنند و حتی امین مکلف به معاینه درون جعبه و پاکت شود. {ر.ک ع.م، ج۴، ش۳۱}

ماده ۶۱۹ (تعهد رد عین): امین باید عین مالی را که دریافت کرده است رد نماید.
۱-امین حق ندارد در صورتی هم که مال مورد امانت مثلی است (مانند اسکناس)، آن را مصرف کند و مثل آن را تهیه و به مودع بدهد، به ویژه اگر در صندوق امانت یا جعبه‌ای محفوظ گذارده شده باشد. {ر.ک ع.م، ج۴، ش۳۸}
۲-تعهد رد عین تعهد به نتیجه و اثبات آن برعهده امین است و نباید آن را با تعهد حفاظت اشتباه کرد و اثبات تقصیر را بر عهده مالک نهاد {همان کتاب}. با وجود این، در این باره اختلاف وجود دارد.
۳-امین وظیفه ندارد که مال مورد امانت را نزد مالک ببرد یا هزینه ارسال آن را بپردازد. {همان کتاب / ماده۶۳۴ ق.م}
۴-تراضی برخلاف این ماده و دادن اختیار به رد مثل با مقتضای ودیعه مخالف است و آن را تبدیل به قرض  می‌کند.
۵-تعهد به رد عین ناظر به موردی است که مال موجود باشد. در صورتی که مال تلف شود و ضمان آن بر عهده امین باشد یا مسؤول تلف دیگری باشد و مثل یا قیمت را به امین بدهد یا امین مال را بیمه کرده باشد، باید مثل یا قیمت آن را به مالک دهد. {همان کتاب، ش۴۲}

ماده ۶۲۰ (تکلیف رد عین با حالت موجود): امین باید مال ودیعه را به همان حالی که موقع پس دادن  موجود است مسترد دارد و نسبت به نواقصی که در آن حاصل شده و مربوط به عمل امین  نباشد ضامن نیست.

ماده ۶۲۱ (تعهد به رد عوض مال): اگر مال ودیعه قهراً از امین گرفته شود و مشار‌الیه قیمت یا  چیز دیگری به جای آن اخذ کرده باشد باید آن چه را که در عوض گرفته است به  امانتگذار بدهد ولی امانتگذار مجبور به قبول آن نبوده و حق دارد مستقیماً به  قاهر رجوع کند.

ماده ۶۲۲ (تلف مال به وسیله وارث امین): اگر وارث امین، مال ودیعه را تلف کند باید از عهده‌ی مثل  یا قیمت آن بر آید اگر چه عالم به ودیعه بودن مال نبوده باشد.

ماده ۶۲۳ (تعلق منافع به مالک): منافع حاصله از ودیعه مال مالک است.
-تعهد امین به رد عین مال به طور تبعی شامل منافع آن نیز هست. پس، اگر گوسفندی در دوران امانت بزاید، بره نیز موضوع تعهد قرار می‌گیرد و همچنین است شیر گوسفند. {ع.م، ج۴، ش۳۸}

ماده ۶۲۴ (لزوم رد عین به مودع و قائم‌مقام او): امین باید مال ودیعه را فقط به کسی که آن را از او دریافت  کرده است یا قائم‌مقام قانونی او یا به کسی که مأذون در اخذ می‌باشد مسترد دارد  و اگر به واسطه‌ی ضرورتی بخواهد آن را رد کند و به کسی که حق اخذ دارد دسترس  نداشته باشد باید به حاکم رد نماید.
۱-امین نمیتواند اجرای تعهد خود را منوط به اثبات مالکیت او سازد، پس، اگر بین مودع و شخص دیگری در مورد مالکیت مال ودیعه اختلاف باشد، امین باید آن را به مودع بدهد، مگر اینکه دادگاه ضمن قراری آن را نزد امین توقیف کند. {ر.ک ع.م، ج۴، ش۴۱}
۲-اگر ثابت شود که مورد ودیعه به دیگری تعلق دارد و مودع آن را غصب کرده است، امین باید آن را به مالک حقیقی رد کند (ماده۶۲۵ ق.م.) همچنین است در موردی که مالک(مودع) آن را به دیگری منتقل کرده باشد. {همان کتاب}

ماده ۶۲۵ (لزوم رد مال به مالک واقعی): هر گاه مستحق‌للغیر بودن مال ودیعه محقق گردد باید امین آن  را به مالک حقیقی رد کند و اگر مالک معلوم نباشد تابع احکام اموال مجهول‌المالک  است.
{ر.ک ماده۲۸ ق.م.}
-مودع از نوعی اماره مالکیت در برابر مستودع سود می‌برَد: بدین بیان که، مودع مالک است و حق گرفتن مورد ودیعه را دارد، مگر این که خلاف آن ثابت شود. {ر.ک ع.م، ج۴، ش۴۱}

ماده ۶۲۶ (انحلال ودیعه به فوت امانت‌گذار): اگر کسی مال خود را به ودیعه گذارد ودیعه به فوت  امانتگذار، باطل و امین، ودیعه را نمی‌تواند رد کند مگر به وراث او.
{ر.ک مواد۹۵۴و۶۲۸ ق.م}
۱-مقصود از «باطل» در ماده۶۲۶ قانون مدنی انفساخ است و در گذشته اثر ندارد. {ر.ک ع.م، ج۴، ش۲۲}
۲-حجر امانت‌گذار نیز در حکم فوت او است و مال ودیعه باید به کسی تحویل شود که حق اداره کردن اموال محجور را دارد. (ماده۶۲۸ ق.م.)

ماده ۶۲۷ (رد مال ودیعه در صورت تعدد وراث مودع): در صورت تعدد وراث و عدم توافق بین آن‌ها مال ودیعه باید  به حاکم رد شود.
{ر.ک ماده۵۸۱ ق.م}
-وارثان مالکان مشاع مال مورد امانت هستند و قبل از تقسیم ترکه، تا زمانی که حق مالکیت آنان بر آن مال به نحو اشاعه است، هیچ یک حق ندارد بدون اجازه دیگران در مال تصرف کند یا آن را تحویل بگیرد.

ماده ۶۲۸ (حجر امانت‌گذار): اگر در احوال شخص امانتگذار تغییری حاصل گردد مثلاً اگر  امانتگذار محجور شود عقد ودیعه منفسخ و ودیعه را نمی‌توان مسترد نمود مگر به  کسی که حق اداره کردن اموال محجور را دارد.
۱-پس از انحلال عقد ودیعه، مال نزد امین «امانت شرعی» است. این تغییر وضع امین را مکلف می‌کند که مورد امانت را به کسی که حق تصرف و گرفتن آن را دارد رد کند و به انتظار مطالبه مالک نمانَد. {ر.ک ع.م، ج۱، ش۲۷}
۲-تاخیر در اجرای این وظیفه، نوعی تقصیر است و موجب می‌شود که صفت امانت از بین برود و متصرف در حکم غاصب به شمار آید. {همان کتاب}
۳-در عقد ودیعه می‌توان برای این دوران نیز تکلیفی معین کرد. {همان کتاب}

ماده ۶۲۹ (ودیعه مال محجور): اگر مال محجوری به ودیعه گذارده شده باشد آن مال باید پس  از رفع حجر به مالک مسترد شود.
-در زمان حجر مال ودیعه باید به قیم یا ولی محجور بازگردانده شود و مقصود ماده۶۲۹ قانون مدنی  منع رد ودیعه در دوران حجر نیست (ماده۶۳۰ ق.م.).

ماده ۶۳۰ (رد ودیعه به قیم یا ولی): اگر کسی مالی را به سمت قیمومت یا ولایت، ودیعه گذارد آن  مال باید پس از رفع سمت مزبور به مالک آن رد شود مگر این که از مالک رفع حجر  نشده باشد که در این صورت به قیم یا ولی بعدی مسترد می‌گردد.

ماده ۶۳۱ (ضمان امین): هر گاه کسی مال غیر را به عنوانی غیر از مستودع متصرف باشد  و مقررات این قانون او را نسبت به آن مال امین قرار داده باشد مثل مستودع است:  بنابراین مستأجر نسبت به عین مستأجره، قیم یا ولی نسبت به مال صغیر یا  مولی‌علیه و امثال آن‌ها ضامن نمی‌باشد مگر در صورت تفریط یا تعدی و در صورت  استحقاق مالک به استرداد از تاریخ مطالبه‌ی او و امتناع متصرف با امکان رد،  متصرف مسئول تلف و هر نقص یا عیبی خواهد بود اگر چه مستند به فعل او نباشد.
{ر.ک مواد۳۱۰، ۴۹۳، ۵۵۶، ۶۴۰و۷۸۹ ق.م.}
-از مجموع مواد مربوط به اجاره، عاریه، وکالت، رهن و مانند این‌ها چنین برمی آید که هر جا شخص به رضای مالک و به اذن او بر مالی تسلط پیدا کند امین است و آنچه در قانون آمده است به عنوان مثال است و جنبه حصری ندارد. {ر.ک ع.م، ج۱، ش۵۱} و برای دیدن نظر مخالف، {ر.ک دکتر سیدحسن امامی، ج۲، ص۱۷۰}

ماده ۶۳۲ (مسئولیت کاروان‌سرادار و صاحب مهمان‌خانه): کاروانسرادار و صاحب مهمانخانه و حمامی و امثال آن‌ها نسبت  به اشیا و اسباب یا البسه‌ی واردین وقتی مسئول می‌باشند که اشیا و اسباب یا  البسه نزد آن‌ها ایداع شده باشد و یا این که بر طبق عرف بلد در حکم ایداع باشد.
۱-عمل سپردن باید به منظور نگاهداری باشد و گیرنده نیز باید آن را به همین عنوان بپذیرد و تعهد نگاهداری آن را بکند. آوردن مال نزد کسی، هرچند اعتراضی نکند و آن را بپذیرد، به تنهایی ودیعه نیست. {ع.م، ج۴، ش۵}
۲-اگر کارگری دوچرخه خود را در دکان یا خانه صاحبکار و کارفرما بگذارد، یا میهمانی پالتوی خود را بر صندلی خانه میزبان نهد، یا مشتری رستوران یا سلمانی کلاه خویش را به جالباسی صاحب مغازه بیاویزد، ودیعه محقق نمی‌شود و صاحب محل مکلف به نگاهداری نمی‌شود. {همان کتاب}

مبحث سوم - در تعهدات امانتگذار
ماده ۶۳۳ (هزینه حفاظت): امانتگذار باید مخارجی را که امانتدار برای حفظ مال ودیعه  کرده است به او بدهد.
۱-معیار تمیز مخارج ضروری و مفید برای حفظ مال «رفتار انسان متعارف» است. {ع.م، ج۴، ش۴۴}
۲-هزینه‌هایی قابل مطالبه است که در نظر عرف و با توجه به شرایط زمان و مکان احتمال مفید بودن آن به مراتب بیش از ضرر ناشی از تحمل مخارج باشد. {همان کتاب}

ماده ۶۳۴ (هزینه رد مال): هر گاه رد مال مستلزم مخارجی باشد بر عهده‌ی امانتگذار  است.

فصل دهم - در عاریه
ماده ۶۳۵ (تعریف): عاریه عقدی است که به موجب آن احد طرفین به طرف دیگر اجازه  می‌دهد که از عین مال او مجاناً منتفع شود. عاریه‌دهنده را مُعیر و عاریه‌گیرنده  را مُستعیر گویند.
۱-عاریه نیز مانند ودیعه رایگان است، ولی شرط عوض در آن میتوان کرد. {ع.م، ج۴، ش۴۷}
۲-در عاریه نیابت و اذن به منظور انتفاع است نه حفاظت؛ امانت نیز در این عقد چهره تبعی و فرعی دارد و به همین جهت شرط ضمان مستعیر بی‌هیچ تردید پذیرفته شده است (ماده۶۴۲ ق.م.) {همان کتاب، ش۴۸}
۳-در عاریه، برخلاف حق انتفاع، به سود مستعیر حق ایجاد نمی‌شود و انتفاع بر مبنای اباحه و اذن است. {همان کتاب، ش۴۹}

ماده ۶۳۶ (اهلیت و مالکیت مُعیر): عاریه‌دهنده علاوه بر اهلیت باید مالک منفعت مالی باشد که  عاریه می‌دهد اگر چه مالک عین نباشد.
-صاحب حق انتفاع نیز میتواند عین موضوع حق را به عاریه دهد، مگر این که انتفاع به قید مباشرت او باشد. {ر.ک ع.م، ج۴، ش۵۱ / دکتر سیدحسن امامی، ج۲، ص۱۱۷و۱۸۰}

ماده ۶۳۷ (موضوع عاریه): هر چیزی که بتوان با بقای اصلش از آن منتفع شد می‌تواند  موضوع عقد عاریه گردد. منفعتی که مقصود از عاریه است منفعتی است که مشروع و  عقلایی باشد.
{ر.ک مواد۲۱۵و۲۱۶ ق.م.)
-عاریه مبتنی بر احسان و مسامحه است و قابلیت تعیین و علم اجمالی در موضوع آن کافی است. بنابراین، اگر کسی یکی از اسب‌های خود را عاریه دهد و از مستعیر بخواهد که به میل خود انتخاب کند، عاریه درست است. {ر.ک ع.م، ج۴، ش۵۲}

ماده ۶۳۸ (انفساخ عاریه به فوت): عاریه عقدی است جایز و به موت هر یک از طرفین منفسخ  می‌شود.
{ر.ک ماده۹۵۴ ق.م.}
-ممکن است مانعی برای رد عین وجود داشته باشد (مانند نبش قبر در مورد عاریه زمین برای دفن) و این امر منافاتی با جایز بودن عاریه ندارد. {ع.م، ج۴، ش۶۲و۶۴ / دکتر سیدحسن امامی، ج۲، ص۱۸۴}

ماده ۶۳۹ (زیان ناشی از عیب مال): هر گاه مال عاریه دارای عیوبی باشد که برای مستعیر  تولید خسارتی کند معیر مسئول خسارت وارده نخواهد بود مگر این که عرفاً مسبب  محسوب شود. همین حکم در مورد مودع و موجر و امثال آن‌ها نیز جاری می‌باشد.
۱-در صورتی که مُعیر سبب ورود ضرر است که عاریه گیرنده ثابت کند که: ۱)از آن عیب آگاه بوده یا در دید عرف باید از آن آگاه می‌بوده است. ۲)به عمد یا در نتیجه بی‌مبالاتی به امین اعلام نکرده یا پنهان داشته است. {ر.ک ع.م، ج۴، ش۴۶}
۲-در عاریه نیز میتوان از عیوب آن تبری جُست و شرط کرد که مستعیر ضامن خسارات ناشی از آن نیست. {ماده۴۳۶ ق.م / همان کتاب، ش۶۱}

ماده ۶۴۰ (ضمان مستعیر): مستعیر ضامن تلف یا نقصان مال عاریه نمی‌باشد مگر در صورت  تفریط یا تعدی.
{ر.ک ماده۶۱۴ ق.م}

ماده ۶۴۱ (نقص ناشی از استعمال): مستعیر مسئول منقصت ناشی از استعمال مال عاریه نیست مگر  این که در غیر مورد اذن، استعمال نموده باشد و اگر عاریه مطلق بوده برخلاف  متعارف استفاده کرده باشد.
-در فرضی که استعمال مالی در حدود عرف باشد و به میزان آن تصریح نشود، در این که آیا مستعیر میتواند تا حد تلف از مورد عاریه استفاده کند یا مرزی باید برای آن گفت، اختلاف شده است: نظر قوی‌تر این است که ظاهر از عاریه دادن این است که مستعیر از عین منتفع شود و آن را به مالک بازگرداند، پس نباید آن را تا حد تلف استعمال کند. {ر.ک ع.م، ج۴، ش۵۵}

ماده ۶۴۲ (شرط ضمان بر مستعیر): اگر بر مستعیر شرط ضمان شده باشد مسئول هر کسر و نقصانی  خواهد بود اگر چه مربوط به عمل او نباشد.
-برخلاف نظر مشهور، حکم این ماده ویژه عاریه نیست و نشان می‌دهد که شرط ضمان با امانت قابل جمع است. در نتیجه، در اجاره و ودیعه و مضاربه و سایر عقود امانی نیز از ملاک آن می‌توان استفاده کرد. {ع.م، ج۴، ش۳۶ / مواد۶۴۳و۶۴۴ ق.م}

ماده ۶۴۳ (شرط ضمان نقص ناشی از استعمال): اگر بر مستعیر شرط ضمان منقصت ناشی از صرف استعمال نیز شده  باشد ضامن این منقصت خواهد بود.

ماده ۶۴۴ (ضمان عاریه طلا و نقره): در عاریه‌ی طلا و نقره اعم از مسکوک و غیرمسکوک مستعیر  ضامن است هر چند شرط ضمان نشده و تفریط یا تعدی هم نکرده باشد.
-این حکم استثناء بر قاعده ضامن نبودن امین است و باید تفسیر محدود شود و نمیتوان آن را در ودیعه و اجاره طلا و نقره یا عاریه سایر فلزهای گران بها اجراء کرد.

ماده ۶۴۵ (رد مورد عاریه): در رد عاریه باید مفاد مواد ۶۲۴ و ۶۲۶ تا ۶۳۰ رعایت شود.

ماده ۶۴۶ (مخارج انتفاع و نگه‌داری): مخارج لازمه برای انتفاع از مال عاریه بر عهده‌ی مستعیر  است و مخارج نگاهداری آن تابع عرف و عادت است مگر این که شرط خاصی شده باشد.

ماده ۶۴۷ (تسلیط غیر بر مال مورد عاریه): مستعیر نمی‌تواند مال عاریه رابه هیچ نحوی به تصرف غیر دهد  مگر به اذن معیر.
۱-اگر مستعیر مورد عاریه را در خطر ببیند و به مالک دسترسی نداشته باشد و برای احتراز از خطر ناچار شود که آن را به دیگری بسپارد، ضامن نیست. {ر.ک. ماده۳۰۶ ق.م / ع.م، ج۴، ش۵۹}
۲-مستعیر نمیتواند مال مورد عاریه را عاریه بدهد. {همان کتاب، ش۵۱}

فصل یازدهم - در قرض
  ماده ۶۴۸ (تعریف): قرض عقدی است که به موجب آن احد طرفین مقدار معینی از مال  خود را به طرف دیگر تملیک می‌کند که طرف مزبور مثل آن را از حیث مقدار و جنس و  وصف رد نماید و در صورت تعذر رد مثل، قیمت یوم‌الرد را بدهد.
۱-مشهور تملیک موضوع قرض را به قبض آن می‌داند {محمد بروجردی عبده، ص۳۵۶ / دکتر جعفری لنگرودی، عقد قرض، مجله حقوقی دادگستری، ص۵۲و۵۳}. با وجود این، رضایی بودن عقد قرض ترجیح دارد و دلیلی بر این که قبض شرط صحت آن باشد در قوانین وجود ندارد. {ر.ک ع.م، ج۱، ش۴۲۸}
۲-ممکن است در عقد قرض مال قیمی در رابطه دو طرف مثلی تلقی شود و وام گیرنده تعهد به رد مثل کند. ع.م، ج۱، ش۴۳۴}
۳-اگر وام گیرنده تعهد کند که در برابر تملک مال مثلی بهای آن را بپردازد، عقدی که واقع می‌شود قرض نیست. {همان کتاب / و برای دیدن نظر مخالف، دکتر جعفری لنگرودی، همان مقاله، ص۵۵}
۴-تملیک منفعت مال یا واگذاری حق انتفاع و دیون راجع به آن ها قرض نیست، هر چند تعهد به رد مثل شود. {ر.ک دکتر سیدحسن امامی، ج۲، ص۱۹۷ / ع.م، ج۱، ش۴۳۵}

ماده ۶۴۹ (تلف موضوع قرض): اگر مالی که موضوع قرض است بعد از تسلیم، تلف یا ناقص شود  از مال مقترض است.
۱-از مفهوم مخالف ماده۶۴۹ قانون مدنی چنین برمی آید که تلف مال قرض پیش از تسلیم ازآن وام دهنده است (ماده۳۷۸ ق.م) و بعضی از آن استفاده کرده‌اند که پیش از تسلیم هنوز وام دهنده مالک است و تملیک صورت پذیرفته. برای دیدن این نظر و نقد آن، {ر.ک ماده۶۴۸ ق.م}

ماده ۶۵۰ (لزوم رد مثل): مقترض باید مثل مالی را که قرض کرده است رد کند اگر چه  قیمتاً ترقی یا تنزل کرده باشد.
۱-به استناد تنزل ارزش پول، وام دهنده نمیتواند مبلغی پیش از آنچه وام داده است مطالبه کند.
۲-وام گیرنده میتواند به جای رد مثل عین آنچه را به وام گرفته است رد کند. {ع.م، ج۱، ش۴۳۶}
۳-اگر مثل مال از قیمت بیفتد، باید آخرین قیمت آن داده شود (ماده۳۱۲ ق.م). {ر.ک همان کتاب، ش۴۴۰}
۴-در صورتی که شرط شود وام گیرنده دِین پولی خود را معادل مقداری طلا یا ارز خارجی بپردازد، شرط الزام‌آور است (ماده۱۰ ق.م). {همان کتاب}
۵-اگر شرط شود که وام گیرنده از جنس دیگری پول به وام دهنده بدهد (مانند این که دلار وام بگیرد و معادل آن ریال بدهد) الزام آور است، ولی آنچه واقع شده قرض نیست. {همان کتاب}

ماده ۶۵۱ (شرط اجل): اگر برای ادای قرض به وجه ملزمی اجلی معین شده باشد مقرض  نمی‌تواند قبل از انقضا مدت، طلب خود را مطالبه کند.
۱-شرط اجل در عقد قرض الزام آور است {ع.م، ج۱، ش۴۳۷}. ولی نظر مشهور آن را الزام آور نمی داند. {دکتر سیدحسن امامی، ج۲، ص۲۰۰ / مصطفی عدل، ص۴۰۷ / محمد بروجردی عبده، ص۳۵۶}
۲-مرگ و ورشکستگی مدیون باعث حال شدن دیون او می‌شود. {ر.ک ماده۲۳۱ ق.ا.ح / ماده۴۲۱ ق.ت}
۳-کسی که شرط به سود او مقرر شده است میتواند از آن صرف نظر کند. پس، اگر معلوم شود که تنها به سود وام دهنده بوده است، مطالبه وام پیش از فرا رسیدن اجل امکان دارد. {ر.ک ع.م، ج۱، ش۴۴۲}

ماده ۶۵۲ (مهلت عادله و اقساط): در موقع مطالبه، حاکم مطابق اوضاع و احوال برای مقترض مهلت  یا اقساطی قرار می‌دهد.
{ر.ک ماده۲۷۷ ق.م}
۱-دادرس میتواند، گذشته از وضع مالی مدیون، بر مبنای شرایط ضمنی و بنایی دو طرف نیز، مهلت یا قرار اقساط بدهد. {ر.ک ع.م، ج۱، ش۴۴۱}
۲-اگر التزام به پرداخت مهریه مشروط به استطاعت و توانایی مالی شوهر باشد، دادگاه می تواند اجلی متناسب معین کند تا شوهر به تنگدستی نیفتد. {همان کتاب}

ماده ۶۵۳: منسوخ است.

فصل دوازدهم -  در قمار و گروبندی
ماده ۶۵۴ (بطلان قمار و گروبندی و تعهدهای نامشروع): قمار و گروبندی باطل و دعاوی راجعه به آن مسموع نخواهد  بود. همین حکم در مورد کلیه‌ی تعهداتی که از معاملات نامشروع تولید شده باشد  جاری است.
۱-برای دیدن تعریف و تفاوت قمار و گروبندی، {ر.ک ع.م، ج۲، ش۱۶۱}
۲-قمار و گروبندی از مصداق‌های بارز «استفاده بدون جهت» است و  نه تنها دعوای مطالبه آن مسموع نیست، اگر مالی پرداخته شده باشد، قابل استرداد است.
۳-بخت آزمایی از مصداق‌های قمار است، خواه در مقام بازی انجام شود یا فروش مالی (مانند این که فروشنده کالایی بلیت بخت آزمایی منتشر سازد و آن را به قید قرعه به یکی از خریداران تملیک کند. {ر.ک ع.م، ج۲، ش۱۶۲}
۴-اعطای جایزه به قید قرعه، مانند این که بانک یا فروشگاهی برای تشویق پس‌انداز کنندگان یا مشتریان جایزه‌ای به قید قرعه بدهد، قمار یا گروبندی نیست. {همان کتاب}
۵-هرگاه بازنده‌ای برای تادیه مبلغ باخته چک یا براتی صادر کند، پس از اثبات جهت نامشروع آن، دادگاه حکم بطلان آن را می‌دهد ولی، اگر ورقه به شخص ثالثی واگذار شده باشد، صادر کننده باید وجه آن را به دارنده کنونی بپردازد، منتها میتواند برنده را به دادرسی جلب کند و از دادگاه بخواهد که مجلوب را به بازگرداندن نفعی که ناروا بدست آورده است محکوم سازد.
۶-ایراد ارتباط چک و سفته و برات به قمار در برابر دارنده‌ای که از آن آگاه نبوده مسموع نیست.
۷-اگر مدیر قمارخانه به یکی از بازیکنان مبلغی وام دهد تا او بتواند به بازی ادامه دهد، عقد قرض به دلیل جهت نامشروع باطل است. {همان کتاب، ش۱۶۵}

ماده ۶۵۵ (گروبندی در مسابقه سواری، تیراندازی و شمشیرزنی): در دوانیدن حیوانات سواری و همچنین در تیراندازی و  شمشیرزنی گروبندی جائز و مفاد ماده‌ی قبل در مورد آن‌ها رعایت نمی‌شود.
۱-در این که آیا گروبندی در ورزش‌های مفید اجتماعی دیگر مانند شنا و اتومبیل‌رانی نیز مشروع است یا ماده۶۵۵ اختصاص به تیراندازی و شمشیر‌زنی و دوانیدن حیوانات سواری دارد، اختلاف است {ر.ک دکتر سیدحسن امامی، ج۲، ص۲۱۱ / مصطفی عدل، حقوق مدنی، ج۷۰۸}. ولی به نظر می‌رسد اجرای ماده۶۵۵ تنها در ورزش‌های مشابه (مانند شنا و اعمال هوا‌برد و نشانه‌گیری با موشک و ضدهوایی) قابل اعمال است، ولی در تنیس و فوتبال نتوان گروبندی را مشروع دانست. {ر.ک ع.م، ج۲، ش۱۶۶}
۲-ماده۶۵۵ قانون مدنی اختصاص به گروبندی میان شرکت کنندگان در مسابقه دارد و شامل گروبندی اشخاص با تماشاکنندگان یا قماربازان نیست. {همان کتاب، ش۱۶۷}
۳-شرایط و آثار عقد مسابقه را با توجه به ماده۱۰ قانون مدنی باید بررسی کرد و بعضی آن را نوعی جعاله و جایز دانسته‌اند. {همان کتاب، ش۱۶۸و۱۶۹}
۴-الزام شخص به اجرای مسابقه امکان ندارد، ولی در صورتی که عوضی به گرو داده شده باشد تا به برنده داده شود باید به طرف مقابل ممتنع داد، چون خودداری از شرکت در حکم باخت است {ش۱۶۹}. به نظر می‌رسد که باید ماده۶۵۵ را ویژه فنون رزمی کنونی و ورزش‌های وابسته بدان، مانند گذر از موانع و اعمال هوا‌برد و شنا ساخت. {ع.م، ج۲، ش۱۶۶}
۵-مباح بودن گروبندی و شمشیر‌بازی و تیر‌اندازی برای شرکت کنندگان است نه سوداگران حرفه‌ای که بر سر تیم یا قهرمان یا اسب خاصی به گروبندی می‌پردازند. {همان کتاب، ش۱۶۷}

فصل سیزدهم - در وکالت
مبحث اول - در کلیات
ماده ۶۵۶ (تعریف): وکالت عقدی است که به موجب آن یکی از طرفین طرف دیگر را  برای انجام امری نایب خود می‌نماید.
۱-مواردی که عقد به نام وکیل و به حساب موکل بسته می‌شود(مانند حق‌العمل کاری در حقوق تجارت) رابطه دو طرف در حکم وکالت است (ماده۳۵۷ ق.ت). {ر.ک ع.م، ج۴، ش۶۷}
۲-وکالت برای انجام دادن اعمال حقوقی است نه امر مادی، مانند کشیدن نقاشی یا حمل و نقل و مانند این‌ها. {همان کتاب}
۳-دلالی در حکم وکالت است (ماده۳۳۵ ق.ت). {همان کتاب}
۴-بلیت فروش اتوبوس و سینما اجیر است نه وکیل. {همان کتاب، ش۷۰}
۵-اگر کسی دیگری را مامور فروش مالی کند و به او اختیار دهد به هر مبلغی و با هرکس میخواهد معامله کند یا آن را به مصرف برساند، ولی باید در هر حال بهای معین و ثابتی را به موکل بپردازد، رابطه دو طرف وکالت تابع وکالت نیست. {همان کتاب، ش۷۲} و برای دیدن تمیز وکالت از بیع، {ر.ک ش(۳)}

ماده ۶۵۷ (لزوم قبول): تحقق وکالت منوط به قبول وکیل است.
-اگر وکیل بدون اعلام قبولی وکالت مفاد آن را اجراء کند، این اقدام حاوی قبول نیز هست مشروط بر این که از وکالت آگاه باشد. {ر.ک ع.م، ج۴، ش۷۴و۷۵}

ماده ۶۵۸ (بیان ایجاب و قبول): وکالت ایجاباً و قبولاً به هر لفظ یا فعلی که دلالت بر آن  کند واقع می‌شود.
۱-در مواردی که موضوع وکالت انجام اعمال حقوقی است که انعقاد یا اثبات آن نیاز به تنظیم سند رسمی دارد (مانند انتقال املاک)، وکالت نامه نیز باید سند رسمی باشد. {ر.ک ع.م، ج۴، ش۷۶}
۲-در انعقاد وکالت توالی بین ایجاب و قبول شرط نیست و احراز ارتباط معنوی بین آن دو کافی است. {همان کتاب، ش۷۷}
۳-وکالت با قبول وکیل محقق می‌شود و نیازی به آگاه شدن موکل از قبول ندارد. {همان کتاب، ش۸۸}

ماده ۶۵۹ (وکالت رایگان و با اجرت): وکالت ممکن است مجانی باشد یا با اجرت.
-برای تمیز وکالت با اجرت  و اجاره خدمات، {ر.ک ع.م، ج۴، ش۷۰}

ماده ۶۶۰ (وکالت مطلق و مقید): وکالت ممکن است به طور مطلق و برای تمام امور موکل باشد یا  مقید و برای امر یا امور خاصی.
۱-وکالت مطلق را باید تفسیر محدود کرد و هر جا که شبهه‌ای باشد اصل عدم نیابت است. {ر.ک ع.م، ج۴، ش۸۸}
۲-وکالت مطلق ناظر به امور اداره است نه تصرف. {ر.ک ماده۶۶۱ ق.م}
۳-در وکالت دعاوی، قانون وکالت خاص را ضروری می‌داند و وکالت عام و مطلق را  بی اثر می‌بیند. {ر.ک ماده۳۵ ق.آ.د.م}
۴-درباره تفاوت وکالت عام و مطلق، {ر.ک همان کتاب، ش۸۹}
۵-در فرضی که مورد وکالت مال معین و اختیار وکیل مطلق است، پاره‌ای از نویسندگان به دلیل ابهام در موضوع وکالت آن را باطل دانسته‌اند {دکتر سیدحسن امامی، ج۲، ص۲۲۰}. ولی نفوذ وکالت ترجیح دارد منتها  اختیار وکیل محدود به امور اداری است. {ر.ک ماده۶۶۱ ق.م / همان کتاب، ش۸۹}

ماده ۶۶۱ (حدود وکالت مطلق): در صورتی که وکالت مطلق باشد فقط مربوط به اداره کردن  اموال موکل خواهد بود.
{ر.ک ماده۱۰۷۲ ق.م}
۱-مفاد ماده در موردی هم که موضوع وکالت مال معین است رعایت می‌شود و اختصاص به اداره اموال ندارد. {ر.ک ع.م، ج۴، ش۸۹} و برای دیدن نظر مخالف، {ر.ک دکتر سیدحسن امامی، ج۲، ص۲۲۰}
۲-معیار تمیز امور اداری از سایر تصرفات عرف است. {ع.م، ج۴، ش۸۸}
۳-در موردی که وکالت به طور مطلق برای فروش است، وکیل نمیتواند خود طرف معامله قرار گیرد. {ع.م، ج۴، ش۹۵} و برای دیدن نظر مخالف، ر.ک دیوان عالی کشور، ح.ش۹۰۸ - ۱۳۶۳/۳/۲۹ شعبه۹ / همان کتاب، ش۱۰۳و۹۵ / ق.ع، ج۱، ش۳۳۸}
۴-در موردی که اراده وکیل در شرایط عقد اثر ندارد و بهای کالا معین است، نفوذ معامله وکیل با خود ترجیح دارد. {ع.م، ج۴، ش۹۵ / ماده۳۷۳ ق.ت}

ماده ۶۶۲ (لزوم توانایی اجرای وکالت): وکالت باید در امری داده شود که خود موکل بتواند آن را به  جا آورد. وکیل هم باید کسی باشد که برای انجام آن امر اهلیت داشته باشد.
۱-بند اول ماده۶۶۲ ناظر به اعمال حقوقی است و منظور توانایی قانونی و اهلیت است نه توان مادی. {ر.ک ع.م، ج۴، ش۶۷و۸۲
۲-سفیه میتواند برای امور غیرمالی مانند طلاق به دیگری وکالت دهد و صغیر ممیز برای قبول هبه {همان کتاب، ش۸۲}. منتها در موردی که تعهد اضافی و دستمزد وکیل را به عهده می‌گیرد اهلیت کامل لازم است.
۳-به نظر بعضی از نویسندگان، صغیر ممیز و سفیه برای وکالت کردن اهلیت دارند، زیرا مبنای حجر این گروه حمایت از آنان است و در وکیل شدن ضرری متصور نیست {دکتر سیدحسن امامی، ج۲، ص۲۱۶و۲۱۷}. ولی ظاهر ماده۶۶۲ با آن مخالف است، به ویژه که احتمال ورود ضرر به محجور نیز وجود دارد. {ر.ک ع.م، ج۴، ش۸۳ / ق.ع، ج۱، ش۳۲۱}
۴-در مواردی که وکیل تنها مامور ابلاغ یا امضاء سند و رساندن پیام است و اراده او نقشی در انعقاد قرارداد موضوع وکالت ندارد، نظری که وکالت را درست می‌شمارَد خالی از قوت نیست. {ع.م، ج۴، ش۳۲۱}
۵-ورشکسته میتواند برای انجام دادن همه امور وکیل دیگران شود و اهلیت وکالت را دارد، ولی درباره موضوعی که مال او را در اختیار دیگران می‌گذارد و تصرف در اموال است نمیتواند به دیگران وکالت دهد. {ر.ک مواد۴۱۸، ۴۲۳ و ۵۵۷ ق.ت / ع.م، ج۴، ش۸۴}

ماده ۶۶۳ (تصرف خارج از حدود وکالت): وکیل نمی‌تواند عملی را که از حدود وکالت او خارج است  انجام دهد.
{ر.ک مواد۲۴۷و۱۰۷۳ ق.م}
-ضمانت اجرای تجاوز از حدود وکالت، فضولی بودن اقدام وکیل و عدم نفوذ معامله‌ای است که کرده. {ماده۲۴۷ ق.م / ع.م، ج۴، ش۱۰۲و۱۰۸و۱۰۹}

ماده ۶۶۴ (وکالت برای محاکمه و قبض و اخذ حق): وکیل در محاکمه، وکیل در قبض حق نیست مگر این که قراین  دلالت بر آن نماید و همچنین وکیل در اخذ حق، وکیل در مرافعه نخواهد بود.
{ر.ک ماده۳۶ ق.آ.د.م}

ماده ۶۶۵ (وکالت در بیع و قبض ثمن): وکالت در بیع وکالت در قبض ثمن نیست مگر این که قرینه‌ی  قطعی دلالت بر آن کند.
{ر.ک ماده۶۷۱ ق.م}
-اگر وکیل مامور فروش کالایی به رهگذران باشد، عرف و بنای خردمندان قبض ثمن را نیز از لوازم اجرای وکالت و داخل در اختیار وکیل می‌داند، هرچند به آن تصریح نشده باشد. {ر.ک ماده۶۷۱ ق.م / ع.م، ج۴، ش۸۸}

مبحث دوم - در تعهدات وکیل
  ماده ۶۶۶ (مسئولیت ناشی از تقصیر): هر گاه از تقصیر وکیل خسارتی به موکل متوجه شود که عرفاً  وکیل مسبب آن محسوب می‌گردد مسئول خواهد بود.
{ر.ک ماده۳۳۱ ق.م}
۱-خودداری یا تاخیر در اجرای آنچه وکیل برعهده دارد تقصیر و ضمان‌آور است و این امر با امکان استعفای وکیل منافات ندارد. {ر.ک ع.م، ج۴، ش۱۰۰}
۲-در موردی که وکیل با اذن موکل برای اجرای وکالت وکیل می‌گیرد، خواه برای موکل باشد یا برای خود، مسئول اعمال او نیست، مگر این که در انتخاب بی‌مبالاتی کرده باشد. {همان کتاب}
۳-در موردی که برای اجرای وکالت وکیلان متعدد انتخاب می‌شود که به اجتماع عمل کنند، در مورد اعمال جمعی مسئولیت مشترک دارند. {همان کتاب}

ماده ۶۶۷ (اقدام خلاف مصلحت و خارج از حدود اختیار): وکیل باید در تصرفات و اقدامات خود مصلحت موکل را مراعات  نماید و از آن چه که موکل بالصراحه به او اختیار داده یا بر حسب قرائن و عرف و  عادت داخل اختیار اوست، تجاوز نکند.
{ر.ک مواد۶۶۳، ۶۷۴، ۱۰۷۳ و ۱۰۷۴ ق.م}
۱-در موردی که وکیل به عمد مصلحت موکل را ندیده می‌گیرد و به سود خود اقدام می‌کند، عمل او فضولی است (ماده۱۰۷۴ ق.م) به ویژه اگر با طرف معامله برای سوء‌استفاده از اختیار تبانی کرده باشد. {ر.ک ع.م، ج۴، ش۱۰۳ / دیوان عالی کشور، ح.ش ۹/۹۰۸ - ۱۳۶۳/۳/۲۹}
۲-در فرضی هم که به وکیل اختیار داده شده است که هر گونه صالح و مقتضی می‌داند معامله کند، رعایت مصلحت لازم است. {همان رأی}
۳-اگر وکیل در حدود متعارف رفتار کرده باشد و با وجود این معامله به مصلحت موکل واقع نشود، باید معامله را نافذ شمرد. {همان کتاب، ش۱۰۳}
۴-در فرضی که وکیل قصد خیانت یا تجاوز ندارد، ولی در نتیجه عدم مراقبت و احتیاط لازم عمل حقوقی انجام می‌دهد که به مصلحت نیست، در نفوذ معامله اختلاف وجود دارد و نفوذ آن ترجیح دارد. {ر.ک ق.ع، ج۱، ش۳۲۷ / ع.م، ج۴، ش۱۰۳}

ماده ۶۶۸ (دادن حساب وکالت): وکیل باید حساب مدت وکالت خود را به موکل بدهد و آن چه را  که به جای او دریافت کرده است به او رد کند.
{ر.ک ماده۶۳۱ ق.م}
۱-آنچه را وکیل به اشتباه از دیگران دریافت کرده است باید به صاحب آن رد کند و نمیتواند آن را به موکل بدهد. {ر.ک ع.م، ج۴، ش۱۰۴}
۲-اجزای این حساب کل تجزیه ناپذیر است و پس از سرشکن شدن اقلام بدهی و طلب وکیل بقیه باید رد شود و جدای از هم قابل مطالبه نیست. پس موکل ورشکسته نمیتواند از وکیل بخواهد که بدهی خود را بپردازد و برای گرفتن مطالبات ناشی از اجرای وکالت داخل غرماء شود. {همان کتاب}
۳-موکل میتواند ضمن قرارداد وکالت یا پس از آن، وکیل را از دادن صورت حساب معاف کند. برای مثال اگر کاسبی از دوستی معتمد بخواهد که مدتی به نمایندگی از طرف او کالای مورد نیاز مشتریان را به آنان بفروشد و نوع کسب خرده فروشی و نگاهداری حساب فروش نامتعارف باشد (مانند نانوایی)، وکیل به طور ضمنی از دادن صورت حساب معاف شده است. {همان کتاب}

ماده ۶۶۹ (استقلال و اجتماع وکیلان): هر گاه برای انجام یک امر، دو یا چند نفر وکیل معین شده  باشد هیچ یک از آن‌ها نمی‌تواند بدون دیگری یا دیگران دخالت در آن امر بنماید  مگر این که هر یک مستقلاً وکالت داشته باشد، در این صورت هر کدام می‌تواند به  تنهایی آن امر را به جا آورد.
۱-از لحن ماده۶۶۹ قانون مدنی و اصول حقوقی (قدر متیقن از اختیار هر وکیل) بر می‌آید که حالت استقلال وکیلان امری است خلاف ظاهر و استثنایی که باید به دلایلی احراز شود. {ر.ک ماده۸۵۴ ق.م / ع.م، ج۴، ش۹۸}
۲-ماده۶۶۹ قانون مدنی ناظر به موردی است که چند تن با هم و ضمن یک انشاء سند وکیل قرار داده شوند. در فرضی که چند وکیل در زمان‌های مختلف مامور انجام دادن کاری می‌شوند، ظاهر این است هر کدام استقلال دارد. {همان کتاب}
۳-در موردی که دو وکیل مستقل وکالت را بجا می‌آورند، عمل حقوقی کسی که زودتر انجام  شده نافذ است و دیگری باطل است. {همان کتاب}

ماده ۶۷۰ (مرگ یکی از وکیلان در اجتماع): در صورتی که دو نفر به نحو اجتماع، وکیل باشند به موت یکی  از آن‌ها وکالت دیگری باطل می‌شود.
-بعض از نویسندگان گفته‌اند که مقصود از بطلان وکالت از بین رفتن اختیار دیگری در اجرای وکالت است. پس، اگر موکل به جای متوفی وکیل دیگری را انتخاب کند، آن دو میتوانند به طور اجتماع امر وکالت را انجام دهند {دکتر سیدحسن امامی، ج۲، ص۲۲۳}. ولی این نظر جایی درست است که موکل دوباره وکیل باقی مانده را به طور صریح یا ضمنی به وکالت گمارد. {ر.ک ع.م، ج۴، ش۹۸}

ماده ۶۷۱ (لوازم و مقدمات وکالت): وکالت در هر امر، مستلزم وکالت در لوازم و مقدمات آن نیز  هست مگر این که تصریح به عدم وکالت باشد.
-در تعیین لوازم و مقدمات وکالت باید به قدر متیقن اکتفا کرد و اصل عدم ولایت و نیابت در این فرض نیز قابل اجراء است. {ر.ک مواد۶۶۴و۶۶۵ ق.م}

ماده ۶۷۲ (حق توکیل): وکیل در امری نمی‌تواند برای آن امر به دیگری وکالت دهد  مگر این که صریحاً یا به دلالت قرائن، وکیل در توکیل باشد.
۱-وکیلی که برای اجرای وکالت و بر مبنای حق توکیل از سوی وکیل معین می‌شود، ممکن است برای موکل باشد یا برای خود وکیل، تمیز این امر بستگی به دخالت و میزان نظارت وکیل نخست بر دومی دارد.
۲-ضمانت اجرای تخلف از این ماده، فضولی بودن وکالت و مسئولیت وکیل و منتخب و نایب او است. {ر.ک ماده۶۷۳ ق.م}
۳-اجیر گرفتن برای اجرای وکالت نیاز به حق توکیل ندارد و اجاره و وکالت را نباید مخلوط کرد. {ع.م، ج۴، ش۹۷}
۴-وکیلی که حق توکیل به غیر و انجام هرگونه اقدام قانونی را برای موکل دارد، میتواند در وکالتی که برای طرح دعوا به دیگری می‌دهد هر یک از اختیارهای مندرج در ماده ۶۲ قانون آیین دادرسی مدنی سابق را به او تفویض کند و ضرورتی ندارد که در وکالت نامه نخستین وکیل این اختیارها تصریح شده باشد. {دیوان عالی کشور، ح.ش۱۲۱ - ۱۳۲۹/۱/۲۳ شعبه۴ (متین، م.ر.ق، ق.ح، ص۳۴۵)}

ماده ۶۷۳ (مسئولیت تضامنی در توکیل فضولی): اگر وکیل که وکالت در توکیل نداشته، انجام امری را که در  آن وکالت دارد به شخص ثالثی واگذار کند هر یک از وکیل و شخص ثالث در مقابل موکل  نسبت به خساراتی که مسبب محسوب می‌شود مسئول خواهد بود.
۱-در فرض ماده۶۷۳ وکیلی که حق توکیل ندارد مسئول اعمال منتخب خود نیز هست و موکل میتواند به هریک از آنان یا هر دو برای جبران تمام خسارت خود رجوع کند. {ر.ک ع.م، ج۴، ش۱۰۰}
۲-اگر تنها وکیل دوم مباشر اتلاف مالی باشد و موکل خسارت را از او بگیرد، او نمیتواند به وکیل اول رجوع کند. ولی، اگر خسارت از وکیل اول گرفته شود، او حق رجوع به مباشر را دارد. {همان کتاب}
۳-در فرضی که اجیر وکیل سبب ورود ضرر به موکل می‌شود و مباشر اتلاف است همان قواعد اجراء شود. {همان کتاب}

مبحث سوم - در تعهدات موکل
ماده ۶۷۴ (اجرای تعهد وکیل): موکل باید تمام تعهداتی را که وکیل در حدود وکالت خود کرده  است، انجام دهد. در مورد آن چه که در خارج از حدود وکالت انجام داده است موکل  هیچ گونه تعهد نخواهد داشت مگر این که اعمال فضولی وکیل را صراحتاً یا ضمناً  اجازه کند.
۱-تمام اسنادی که وکیل در مقام اجرای وکالت امضاء کرده است در برابر موکل قابل استناد است. {ر.ک ع.م، ج۴، ش۱۰۸}
۲-اقرار وکیل نسبت به موضوعی که در حدود اختیار او است موکل را پایبند می‌کند ولی در دعاوی اختیار وکیل در اقرار باید تصریح شود وگرنه اثری ندارد. {بند۹ ماده۶۲ ق.آ.د.م سابق}
۳-موکل نمیتواند بر حکمی که با شرکت وکیل صادر شده است به عنوان ثالث اعتراض کند. {ر.ک ع.م، ج۴، ش۱۰۸}
۴-در صورتی که عمل فضولی وکیل در حدود مقررات ماده۳۰۶ قانون مدنی و برای دفع ضرر موکل باشد، درباره او نافذ است، هرچند اجازه نشود. {همان کتاب، ش۱۰۹}
۵-هرگاه وکالت‌نامه وکیل حاوی اختیار او در انجام دادن معامله باشد، سند پنهانی تنظیم شده بین وکیل و موکل در نفوذ آن اخلال نمی‌کند. {همان کتاب}
۶-اگر وکیل نام موکل را پنهان دارد و خود طرف معامله قرار گیرد، مسؤول اجرای تعهدهای ناشی از آن معامله است. {ر.ک همان کتاب، ش۱۱۰و۱۱۳}

ماده ۶۷۵ (هزینه اجرای وکالت): موکل باید تمام مخارجی را که وکیل برای انجام وکالت خود  نموده است و همچنین اجرت وکیل را بدهد مگر این که در عقد وکالت، طور دیگر مقرر  شده باشد.
-هرگاه وکیل برای انجام دادن کاری که در دید عرف، به عنوان مقدمه اجرای وکالت، ضرورت دارد اجیر نگیرد و خود عهده‌دار شود، مستحق اجرت‌المثل این عمل اضافی است. {ر.ک ع.م، ج۴، ش۱۰۶}

ماده ۶۷۶ (میزان حق‌الوکاله): حق‌الوکاله‌ی وکیل تابع قرارداد بین طرفین خواهد بود و  اگر نسبت به حق‌الوکاله یا مقدار آن قرارداد نباشد تابع عرف و عادت است و اگر  عادت مسلمی نباشد وکیل مستحق اجرت‌المثل است.
-در صورتی که اجرت قراردادی وکیل گزاف باشد، موکل میتواند در حدود قواعد مربوط به خیار غبن (مواد۴۱۶ به بعد ق.م) پیمان را فسخ کند و اجرت‌المثل کار وکیل را بپردازد. {ر.ک ع.م، ج۴، ش۱۰۵}

ماده ۶۷۷ (وکالت با اجرت اصل است): اگر در وکالت، مجانی یا با اجرت بودن آن تصریح نشده باشد  محمول بر این است که با اجرت باشد.
-اگر در وکالت دعاوی حق‌الوکاله معین نشود، تابع تعرفه آیین‌نامه قانون وکالت است.

مبحث چهارم - در طرق مختلفه انقضای وکالت
ماده ۶۷۸ (اسباب زوال وکالت): وکالت به طرق ذیل مرتفع می‌شود:
۱)به عزل موکل؛
۲)به استعفای وکیل؛
۳)به موت یا جنون وکیل یا موکل.
۱-بر این موارد باید سَفَه و از بین رفتن متعلق وکالت را افزود (مواد۶۸۲و۶۸۳ ق.م).
۲-وکالتی هم که ضمن عقد لازم شرط شده یا حق عزل موکل در آن از بین رفته تابع حکم بند۳ ماده۶۷۸ قانون مدنی است. مگر این که بقاء آن تصریح شود، که در این صورت رابطه دو طرف تابع وکالت نیست و ایجاد حق یا وصایت است. {ر.ک ع.م، ج۴، ش۱۲۹ / ماده۷۷۷ ق.م} و برای دیدن نظر مخالف، {ر.ک دکتر سیدحسن امامی، ج۲، ص۳۶۴و۳۶۵}

ماده ۶۷۹ (اختیار عزل وکیل): موکل می‌تواند هر وقت بخواهد وکیل را عزل کند مگر این که  وکالت وکیل و یا عدم عزل در ضمن عقد لازمی شرط شده باشد.
۱-عزل ناهنجار و ناروای وکیل در موردی که سوء‌استفاده از حق محسوب می‌شود موجب ضمان است (اصل۴۰ قانون اساسی). {ر.ک ع.م، ج۴، ش۱۱۶}
۲-عزل وکیل ممکن است ضمنی باشد مانند تعیین مدیر جدید برای موسسه‌ای که یک مدیر بیشتر ندارد. {همان کتاب}
۳-مفاد ماده۶۷۹ شامل حق استعفای وکیل نیز می‌شود. {همان کتاب، ش۱۱۹}
۴-ماده۶۷۹ در خصوص اسقاط اختیار عزل وکیل با ماده۹۵۹ قانون مدنی منافات ندارد و ادعای نَسخ ضمنی آن بی‌وجه است. {همان کتاب، ش۱۱۹} و برای دیدن نظر مخالف، {ر.ک دکتر عبد‌المجید قائم مقامی، حقوق تعهدات، ج۲، ص۱۲۹و۱۳۰}
۵-در فرضی که وکالت برای اداره و تصرف در تمام امور است و مدتی ندارد، گاه از بین رفتن حق عزل با شخصیت و آزادی موکل و در نتیجه با نظم عمومی و اخلاق منافات دارد و به معنی اعطای ولایت است {ر.ک ع.م، ج۴، ش۱۲۰}. همچنین است در مورد استعفای وکیل در فرضی که وکالت برای انجام امر معین یا مدت محدود نباشد.
۶-شرط وکالت ضمن عقد لازم حق انجام مورد وکالت به وسیله موکل را از بین نمی‌برَد، مگر اینکه در شرط تصریح به سقوط این حق شود. {همان کتاب، ش۱۲۲}
۷-در صورتی که التزام به وکالت دادن ضمن عقد لازمی به صورت شرط فعل باشد، توکیل به غیر الزام‌آور است، ولی در اینکه آیا وکالتی که داده می‌شود جایز است یا لازم اختلاف وجود دارد: به نظر می‌رسد که مفاد شرط تنها لزوم وکالت دادن است نه حفظ آن، مگر اینکه خلاف آن از قراین استنباط شود. {ر.ک ع.م، ج۴، ش۱۲۲} و برای دیدن نظر مخالف که وکالت را الزام‌آور می‌داند، {ر.ک دکتر سیدحسن امامی، ج۲، ص۲۳۲}
۸-در موردی که حق عزل وکیل ضمن عقد لازم دیگر ساقط شده باشد، عزل اثر ندارد، ولی اگر التزام به عدم عزل به صورت شرط فعل باشد، عزل موثر و ضمان‌آور است. {همان کتاب، ش۱۲۳}
۹-در صورتی که وکالت یا عدم عزل ضمن عقد جایز دیگر شرط شود، التزام به وفای به آن محدود به بقای عقد است. {همان کتاب، ش۱۲۴}
۱۰-شرط اسقاط حق عزل ضمن وکالت نیز معتبر و الزام‌آور است و آن را ساقط می‌کند. {همان کتاب، ش۱۲۵}

ماده ۶۸۰
 تمام اموری که وکیل قبل از رسیدن خبر عزل به او در حدود  وکالت خود بنماید نسبت به موکل نافذ است.
۱-مفاد ماده ۶۸۰ قانون مدنی در صورتی اجرا می‌شود که طرف قرارداد یا وکیل از عزل آگاه نباشد و با حُسن‌نیت معامله کند. {ر.ک ع.م، ج۴، ش۱۰۷ و (۴)}
۲-اگر خبر عزل به وسیله پست به اقامتگاه وکیل فرستاده شود، رسیدن نامه یا تلگرام به اقامتگاه او اماره بر آگاهی است و از این پس وکیل باید خلاف آن را ثابت کند. {همان کتاب، ش۱۱۷}

ماده ۶۸۱ (نفوذ تصرف وکیل پس از استعفا): بعد از این که وکیل استعفا داد مادامی که معلوم است موکل  به اذن خود باقی است می‌تواند در آن چه وکالت داشته اقدام کند.
۱-اگر پیش از ابلاغ خبر استعفا وکیل اقدامی در جهت اجرای وکالت کند نافذ است. {ر.ک ع.م، ج۴، ش۱۱۸}
۲-اگر وکیلی که نیابت در اداره موسسه‌ای را دارد از سمت خود استعفاء دهد و پیش از آگاه کردن موکل هم چنان به اعمال اداری خود ادامه دهد، کارهای او نافذ است. (همان کتاب}

ماده ۶۸۲ (حجر موکل و وکیل): محجوریت موکل موجب بطلان وکالت می‌شود مگر در اموری که  حجر، مانع از توکیل در آن‌ها نمی‌باشد و همچنین است محجوریت وکیل مگر در اموری  که حجر مانع از اقدام در آن نباشد.
ر.ک ماده۶۷۸ ق.م}
۱-این ماده تنها در مورد سَفَه مفید است، زیرا از اثر جنون در ماده۶۷۸ قانون مدنی سخن گفته شده است،. پس، در مواردی که سفیه میتواند خود طرف قرارداد یا ایقاع شود (مانند قبول هبه و صلح رایگان)، حق دارد برای انعقاد آن به دیگری وکالت دهد و در این موارد است که سَفَه عارض بعد از وکالت نیز اثری در انحلال آن ندارد. {ر.ک ع.م، ج۴، ش۸۳و۱۳۰}
۲-ورشکستگی موکل نیز باعث انحلال وکالتی است که موضوع آن تصرف در اموال ورشکسته است، ولی ورشکستگی وکیل در آن اثر ندارد، زیرا ورشکسته اهلیت تصرف در اموال دیگران را از دست نمی‌دهد. {همان کتاب، ش۸۴ / ماده۴۱۸ ق.ت}
۳-حکم ماده۶۸۰ قانون مدنی درباره نفوذ اعمال وکیل پیش از آگاه شدن از عزل، نسبت به حجر موکل نیز قابل اجراء است، هرچند که مشهور آن را اختصاص به عزل موکل داده است. {ر.ک ع.م، ج۴، ش۱۲۸ / دکتر سیدحسن امامی، ج۲، ص۲۳۹}

ماده ۶۸۳ (از بین رفتن متعلق وکالت): هر گاه متعلق وکالت از بین برود یا موکل عملی را که مورد  وکالت است خود انجام دهد یا به طور کلی عملی که منافی با وکالت وکیل باشد به جا  آورد مثل این که مالی را که برای فروش آن وکالت داده بود خود بفروشد وکالت  منفسخ می‌شود.
۱-گاه عملی که منافی وکالت است موضوع آن را از بین نمی‌برَد، ولی نشانه فسخ وکالت و راضی نبودن به کاری است که برای اجرای آن وکالت داده شده است: مانند این که موکل برای وقف مالی وکالت دهد که پیش از آن وکالت در فروش داده است. {ر.ک ع.م، ج۴، ش۱۳۱}
۲-پایان یافتن مدت وکالت را نیز باید بر سایر موارد انحلال آن افزود. {همان کتاب}

فصل چهاردهم - در  ضمان عقدی
مبحث اول - در کلیات
ماده ۶۸۴ (تعریف): عقد ضمان عبارت است از این که شخصی مالی را که بر ذمه‌ی  دیگری است به عهده بگیرد. متعهد را ضامن طرف دیگر را مضمونٌ‌لَه و شخص ثالث  را مضمونٌ‌عنه یا مدیون اصلی می‌گویند.
{ر.ک ماده۶۹۸ ق.م}
۱-از تعهد غیر مالی، مانند حضانت و تمکین و سکونت مشترک با همسر، نمی توان ضمانت کرد، زیرا این تکالیف قابل انتقال به ذمه ضامن نیست. {ر.ک ع.م، ج۴، ش۱۸۲}
۲-مال موضوع دِین ممکن است عین باشد(مانند پول) یا منفعت یا انجام دادن کار، مشروط بر این که مباشرت مدیون شرط نباشد. {همان کتاب، ش۱۸۲}
۳-بعضی ضمان از اعیان (رد عین معین) را درست ندانسته‌اند، ولی قانون مدنی در «ضمان عهده» آن را پذیرفته است (ماده۶۹۷ ق.م) با وجود این، نباید آن را ضمان اصطلاحی شمرد. این قرارداد نوعی «تعهد به فعل ثالث» است. موضوع ضمان باید مال کلی قابل ایفای به وسیله دیگری باشد. {همان کتاب، ش۱۸۳}

ماده ۶۸۵ (رضای مدیون اصلی): در ضمان، رضای مدیون اصلی شرط نیست.
{ر.ک مواد۲۶۷و۶۸۷ ق.م}

ماده ۶۸۶ (اهلیت ضامن): ضامن باید برای معامله اهلیت داشته باشد.
{ر.ک ماده۶۸۹ ق.م}
۱-عقد ضمان میان ضامن و مضمونٌ‌لَه بسته می‌شود و رضای هر دو شرط است و به همین جهت اهلیت هر دو نیز ضروری است. {ر.ک ع.م، ج۴، ش۱۵۴}
۲-در صورتی که ضمان بر مبنای وثیقه و تضامن منعقد شود، قبول مضمونٌ‌لَه سفیه و صغیر ممیز کافی است، زیرا قبول تعهد رایگان ضامن در حکم تملیک بدون عوض است (مواد۱۲۱۲و۱۲۱۴ ق.م.)
۳-ورشکسته میتواند ضامن دِین دیگری شود، منتها نمیتواند تا پایان کار ورشکستگی به تعهد خود عمل کند (بند۲ ماده۴۲۳ ق.ت). مضمونٌ‌لَه در زمره طلبکاران قرار نمی‌گیرد و در صورتی که از ورشکستگی ضامن آگاه نباشد میتواند ضمان را فسخ و به مضمونٌ‌عنه رجوع کند. {همان کتاب، ش۱۵۶}
۴-ورشکستگی مضمونٌ‌لَه در صورتی مانع نفوذ عقد است که نقل ذمه باشد. در ضمان وثیقه‌ای ورشکستگی اثر ندارد. {همان کتاب، ش۱۵۷}

ماده ۶۸۷ (ضمان از محجور و میت): ضامن شدن از محجور و میت صحیح است.

ماده ۶۸۸ (ضمانت از ضامن): ممکن است از ضامن ضمانت کرد.
۱-ضمانت از ضامن، در صورتی که مطلق باشد، سبب برائت ضامن می‌شود و در برابر مضمونٌ‌لَه تنها آخرین ضامن مدیون است. ولی، هرگاه شرط تضامن شود، همه ضامنان همراه با مدیون اصلی در برابر طلبکار مسؤولیت تضامنی دارند. {ر.ک ع.م، ج۴، ش۲۴۳}
۲-ضامنی که از ضامن ضمانت می‌کند ممکن است شخص ثالث باشد یا مضمونٌ‌عنه (ضمان دور). {همان کتاب، ش۹}

ماده ۶۸۹ (قبول مضمونٌ‌لَه در ضمانهای متعدد): هر گاه چند نفر ضامن شخصی شوند ضمانت هر کدام که مضمون‌له  قبول کند صحیح است.
۱-مقصود ماده۶۸۹ قانون مدنی ضمانت از تمام دِین است نه با قید تسهیم. زیرا برپایه انتقال دِین، نخستین ضامنی که مضمونٌ‌لَه قبول می‌کند تمام دِین را بر عهده می‌گیرد و ضمان دیگران بدون موضوع می‌مانَد. {ر.ک ع.م، ج۴، ش۲۳۴}
۲-در صورتی که به تضامن تصریح شود و مضمونٌ‌لَه همه را بپذیرد، ضامنان در برابر او مسؤولیت تضامنی دارند و هرگاه مقصود تضامن با بدهکار باشد ضامنان رابطه‌ای با هم ندارند. ولی، در فرضی که به هر دو تضامن تصریح شود، باید مدیون و ضامنان را به  طور تضامنی مسؤول شمرد.
۳-در موردی که ضمان چند تن از یک مدیون مطلق است، در تعبیر اراده طرفین و اثر ضمان اختلاف شده است: در حالتی که همه ضمن یک عقد تمام دِین را برعهده بگیرند ظاهر در تضامن است، ولی در موردی که در ضمان‌ها تصریح به تمام دِین نشود، اختلاف وجود دارد که آیا مقصود تسهیم است یا تضامن. {ر.ک ع.م، ج۴، ش۲۳۶}
۴-در ضمان تضامنی، آن که دِین را می‌پذیرد، میتواند به مدیون اصلی یا به مضمونٌ‌عنه خود رجوع کند. {همان کتاب، ش۲۳۹}

ماده ۶۹۰ (اعسار ضامن): در ضمان شرط نیست که ضامن مالدار باشد لیکن اگرمضمون‌له در  وقت ضمان به عدم تمکن ضامن جاهل بوده باشد می‌تواند عقد ضمان را فسخ کند ولی  اگر ضامن بعد از عقد، غیرملی شود مضمون‌له خیاری نخواهد داشت.
۱-مالدار بودن ضامن مبنای تراضی دو طرف و از شروط تبانی است و تخلف از آن به مشروطٌ‌لَه خیار فسخ می‌دهد. پس، مبنای فسخ خیار تخلف از شرط است. {ر.ک ع.م، ج۴، ش۱۵۵}
۲-اگر ضامن پیش از اِعمال خیار تمکن مالی پیدا کند، در بقاء و زوال خیار اختلاف شده است و زوال خیار ترجیح دارد. {همان کتاب}
۳-ورشکستگی ضامن نیز در حکم اعسار او است و ورشکسته ممنوع از ضمان نمی شود، منتها مضمون له در زمره غرماء نمی‌آید. {همان کتاب، ش۱۵۶}

ماده ۶۹۱ (بطلان ضمان از دِین آینده): ضمان دِینی که هنوز سبب آن ایجاد نشده است، باطل است.
۱-ضمان از دِینی که سبب قانونی یا قراردادی آن ایجاد شده ولی هنوز به دلیل فراهم نیامدن شرایط ثبوت در ذمه قابل مطالبه نیست صحیح است. مفهوم (مخالف ماده ۶۹۱ ق.م).
۲-از شوهر میتوان نسبت به نفقه آینده زن ضمانت کرد {ر.ک ع.م، ج۴، ش۱۴۳و۱۶۸}. همچنین است ضمان از تعهد جاعل پیش از انجام دادن کار موضوع قرارداد. {همان کتاب، ش۱۶۶}
۳-التزام به پرداخت دِین احتمالی آینده به گونه‌ای که ایجاد التزام معلق به تحقق دِین اصلی باشد، درست است: اگر شخصی در موسسه‌ای استخدام شود و دیگری ضامن او گردد که اگر در محاسبات کسر آورد جبران خسارت کند، این التزام  ضمان نیست و به این عنوان اعتبار ندارد، ولی بر مبنای ماده۱۰ قانون مدنی نافذ است. {دیوان عالی کشور، ح.ش۱۷۷ - ۱۳۲۹/۱/۲۶ شعبه۸ (احمد متین، م.ر قضایی-حقوقی از ۱۳۱۱تا۱۳۳۰، ص۲۷۰)}
۴-ضمان حُسن انجام قرارداد پیمانکار در مورد جبران خسارت صاحبکار صحیح است. {دیوان عالی کشور، هیات عمومی، ح.ش۷۱ - ۱۳۴۹/۶/۲۲ (آرشیو کیهان، سال ۴۶، م.ر.ص ۲۱۵ به بعد) / دیوان عالی کشور، هیات عمومی، ح.ش۳۸۹۱ - ۱۳۴۱/۱۲/۲۲ (آرشیو کیهان، م.ر سال۱۳۲۸تا۱۳۴۲، ج۲، ص۴۵۶ / ع.م، ج۴، ش۸}
۵-واژه «سبب» در ماده۶۹۱ قانون مدنی به معنی مقتضی است. {ر.ک ع.م، ج۴، ش۱۶۳ / دکتر سیدحسن امامی، ج۲، ص۲۶۰و۲۶۱ / دکتر جعفری لنگرودی، عقد ضمان، ش۱۷۳} و برای دیدن نظر مخالف که سبب را به معنی فلسفی به کار برده است، {ر.ک مقدمه رأی ۱۷۷ - ۱۳۲۹/۱/۲۶ شعبه ۸ دیوان عالی کشور (آرشیو کیهان، م.ر از ۲۸تا۴۲، ج۲، ص۴۵۶) / نظر دادستان کل کشور، رأی ش۷۱ - ۱۳۴۶/۹۲۲ هیات عمومی دیوان عالی کشور (آرشیو کیهان، سال۴۶، ص۲۱۵ به بعد)}
۶-ضمان از غاصب در صورت تلف مال نافذ است، زیرا سبب دِین غاصب با استیلاء ید او به وجود می آید. {ع.م، ج۴، ش۱۷۰}

ماده ۶۹۲ (ضمان مؤجل از دِین حال و برعکس): در دِین حال، ممکن است ضامن برای تأدیه آن اجلی معین کند و  همچنین می‌تواند در دین مؤجل تعهد پرداخت فوری آن را بنماید.
{ر.ک مواد۷۰۲، ۷۰۳ و ۷۱۵ ق.م}

ماده ۶۹۳ (مطالبه رهن از سوی مضمونٌ‌لَه): مضمونٌ‌لَه می‌تواند در عقد ضمان از ضامن مطالبه‌ی رهن کند  اگر چه دین اصلی رهنی نباشد.

ماده ۶۹۴ (ضمان از دِین مبهم و مردد): علم ضامن به مقدار و اوصاف و شرایط دِینی که ضمانت آن را  می‌نماید شرط نیست بنابراین اگر کسی ضامن دِین شخص بشود بدون این که بداند آن  دِین چه مقدار است ضمان صحیح است لیکن ضمانت یکی از چند دِین به نحو تردید باطل  است.
{ر.ک ماده۲۱۶ ق.م}
۱-ضمان عقد مسامحه است و در نتیجه علم اجمالی به موضوع و طرف قرارداد کافی است، ولی باید موضوع قابل تعیین باشد و ضمان با تردید واقع نمی‌شود. {ر.ک  ع.م، ج۴، ش۱۴۵ / ماده۶۹۵ ق.م}
۲-ضمان بخش مبهمی از دِین که قابلیت تعیین را ندارد باطل است: مانند اینکه ضامن بگوید چیزی را ضمانت می‌کنم. {همان کتاب، ش۱۸۷}
۳-مفاد ماده۶۹۴ در حواله و کفالت نیز که از اقسام ضمان به معنی عام است اجرا می‌شود. {همان کتاب، ش۲۵۵و۲۸۵}

ماده ۶۹۵ (کفایل علم اجمالی ضامن به طلبکار و بدهکار): معرفت تفصیلی ضامن به شخص مضمونٌ‌لَه یا مضمونٌ‌عنه لازم  نیست.
۱-برای ایجاد علم اجمالی کافی است که طلبکار و بدهکار قابل تعیین باشند، ولی ضمان مردد و دِینی که دو طرف آن به کلی مجهول است نفوذ حقوقی ندارد. {ع.م، ج۴، ش۱۴۵}
۲-همین قاعده در مورد کفالت نیز رعایت می‌شود. {همان کتاب، ش۲۸۵}

ماده ۶۹۶ (ضمان از دِین متزلزل): هر دِینی را ممکن است ضمانت نمود اگر چه شرط فسخی در آن  موجود باشد.
-پیش از نزدیکی نیز میتوان از شوهر برای تمام مَهر ضمانت کرد. {ر.ک ع.م، ج۴، ش۱۴۴}

ماده ۶۹۷ (ضمان عهده): ضمان عهده از مشتری یا بایع نسبت به درک مبیع یا ثمن در  صورت مستحق‌للغیر در آمدن آن جایز است.
۱-ضمان عهده از بایع به این معنی است که اگر مبیع مستحق للغیر درآید ثمن به خریدار بازگردانده شود. هم چنین است ضمان عهده خریدار نسبت به بازگرداندن مبیع در صورت فساد بیع. {ر.ک ع.م، ج۴، ش۱۷۱}
۲-ضمان عهده بایع پیش از قبض ثمن نیز درست است، هرچند که گروهی آن را باطل می‌دانند. دلیل نفوذ ضمان این است که سبب تعهد بایع با عقد به وجود می‌آید، هرچند که هنوز ثابت در ذمه نیست {همان کتاب، ش۱۷۳}. همچنین میتوان گفت ضمان اصطلاحی نیست و تضمین فعل بایع است.
۳-ضمان درک ویژه بیع نیست و در هر عقد معوض دیگری وجود دارد و ضمان عهده از دو طرف عقد نیز ممکن است. {همان کتاب، ش۱۷۵}
۴-ضمان عهده در هر مورد که بیع باطل باشد امکان دارد و محدود به فساد ناشی از مستحق للغیر در آمدن مبیع نیست. {همان کتاب}
۵-ضمان عهده شامل انحلال بیع به سبب فسخ و اقاله نیست (ماده۷۰۸ ق.م.)
۶-در صورتی که بعض از مبیع مستحق للغیر شود و نسبت به بقیه مبیع از خیار تبعض صفقه برای انحلال تمام بیع استفاده گردد، در این که آیا به استناد ضمان عهده میتوان تمام ثمن را از ضامن گرفت یا تعهد او محدود به بعض باطل شده است، اختلاف وجود دارد. ولی نظر مشهور محدود شدن به بخش باطل شده است. {ع.م، ج۴، ش۱۷۶ / دکتر امامی، ج۲، ص۲۶۱} و برای دیدن نظر مخالف، {ر.ک دکتر جعفری لنگرودی، عقد ضمان، ش۲۵۸}

مبحث دوم - در اثر ضمان بین ضامن و مضمونٌ‌لَه
ماده ۶۹۸ (انتقال دِین): بعد از این که ضمان به طور صحیح واقع شد ذمه‌ی مضمون‌عنه  بری و ذمه‌ی ضامن به مضمون‌له مشغول می‌شود.
-تراضی دو طرف میتواند ضمان را به صورت وثیقه اعتباری دین درآورد یا مقرر دارد که طلبکار باید ابتداء به مدیون رجوع کند (ماده۶۹۹ ق.م). ماده۶۹۸ اثر ضمان مطلق را بیان می‌کند و قاعده‌ای است تکمیلی و برخلاف آن میتوان شرط کرد. {ع.م، ج۴، ش۱۳۶تا۱۳۸ / مواد۲۴۳و۲۵۱ ق.آ.د.م سابق و ماده۴۰۲ ق.ت}

ماده ۶۹۹ (تعلیق در ضمان و التزام به تأدیه): تعلیق در ضمان مثل این که ضامن قید کند که اگر مدیون نداد  من ضامنم باطل است ولی التزام به تأدیه ممکن است معلق باشد.
-در بند نخست ماده۶۹۹ قانون مدنی ضمان(انتقال دِین) معلق می‌شود، ولی در بند ۲ فرضی مطرح شده است که ضمان و انتقال دِین به طور منجّز واقع می‌شود و ضامن(مدیون جدید) التزام به تادیه دِین خود را معلق به عدم تادیه مدیون یا امر دیگر می‌کند. بدین ترتیب، باید بین مفهوم {دِین» و «التزام به تادیه» تفاوت گذارد. {ر.ک ع.م، ج۴، ش۱۳۶و۱۳۷}

ماده ۷۰۰ (تعلیق ضمان به شرایط صحت آن): تعلیق ضمان به شرایط صحت آن مثل این که ضامن قید کند که  اگر مضمون‌عنه مدیون باشد، من ضامنم، موجب بطلان آن نمی‌شود.

ماده ۷۰۱ (لزوم عقد ضمان): ضمان، عقدی است لازم و ضامن یا مضمون‌له نمی‌توانند آن را  فسخ کنند مگر در صورت اعسار ضامن به طوری که در ماده ۶۹۰ مقرر است یا در صورت  بودن حق فسخ نسبت به دین مضمون‌به و یا در صورت تخلف از مقررات عقد.
۱-در امکان شرط خیار در ضمان اختلاف وجود دارد و به نظر می‌رسد که ماده۷۰۱ قانون مدنی مانع نفوذ آن نباشد. {ر.ک  ع.م، ج۴، ش۱۴۶ / ماده۷۳۲ ق.م در حواله}
۲-حق فسخ ضمان ممکن است به سود ضامن یا مضمونٌ‌لَه یا هر دو باشد. {همان کتاب، ش۱۹۱}
۳-حق فسخ به دلیل تخلف از مقررات عقد تابع قواعد عمومی است. {همان کتاب، ش۱۹۸ / مواد۲۳۵ به بعد ق.م}

ماده ۷۰۲ (ضمان مؤجل): هر گاه ضمان مدت داشته باشد مضمون‌له نمی‌تواند قبل از  انقضای مدت، مطالبه‌ی طلب خود را از ضامن کند اگر چه دین، حال باشد.
{ر.ک ماده۶۹۲ ق.م}

ماده ۷۰۳ (ضمان حال از دِین مؤجل): در ضمان حال، مضمون‌له حق مطالبه طلب خود را دارد اگر چه  دین، موجل باشد.
{ر.ک ماده۶۹۲ ق.م}
-پیش از فرا رسیدن اجل دین ضامن حق رجوع به مدیون را ندارد، مگر این که خود او به صراحت اذن به ضمان حال داده باشد (ماده۷۱۵ ق.م). {ع.م، ج۴، ش۱۹۷}

ماده ۷۰۴ (اصل حال بودن ضمان): ضمان مطلق، محمول به حال است مگر آن که به قرائن معلوم شود  که موجل بوده است.
{ر.ک بند۲ ماده۴۹۰ ق.م}
-در صورتی که دِین مؤجل و ضمان مطلق باشد، از قراین بارزی است که ضمان مؤجل بوده و دین یا همان اوصاف و اجل انتقال یافته است. {ع.م، ج۴، ش۱۹۷}

ماده ۷۰۵ (حال شدن ضمان به فوت ضامن): ضمان موجل به فوت ضامن، حال می‌شود.
{ر.ک ماده۲۳۱ ق.ا.ح}

ماده ۷۰۶: حذف شد.

ماده ۷۰۷ (ابرای مضمونٌ‌عنه): اگر مضمون‌له ذمه مضمون‌عنه را بری کند ضامن بری نمی‌شود  مگر این که مقصود، ابرا از اصل دین باشد.
-قصد ابراء از اصل دِین باید اثبات شود، زیرا قدرمتیقن ابراء شخص مضمونٌ‌عنه است. منتها این اثبات ممکن است به وسیله اماره و ظاهر انجام شود. {ر.ک ع.م، ج۴، ش۱۹۰}

ماده ۷۰۸ (اثر فسخ بیع در ضمان درک): کسی که ضامن درک مبیع است در صورت فسخ بیع به سبب اقاله یا  خیار از ضمان بری می‌شود.
{ر.ک ماده۷۳۳ ق.م}
۱-ضمان عهده در صورت تصریح دو طرف میتواند شامل اقاله و فسخ بیع هم بشود، به ویژه درمورد خیاراتی که سبب آن هنگام عقد وجود دارد: مانند خیار عیب سابق بر عقد و تدلیس و غبن. {ر.ک ع.م، ج۴، ش۱۷۵و۱۷۷}
۲-در مورد ضمان عهده از درک مبیع و ثمن کلی، که ضمان مفید انتقال ذمه است، ماده۷۰۸ قانون مدنی یکی از موارد اجرای قاعده مندرج در ماده۷۳۳ است. زیرا در مورد انتقال دِین و طلب، فسخ و اقاله سبب دِین(مانند بیع) باعث برائت انتقال گیرنده می‌شود. پس، فسخ و اقاله بیع در این فرض هم سبب برائت ضامن است.
۳-ارش غرامتی است که بر اثر عیب مبیع بر عهده فروشنده قرار می‌گیرد و ضمان عهده شامل آن می‌شود، هرچند به آن تصریح نکنند {ر.ک ع.م، ج۴، ش۱۷۸}. با وجود این، فسخ و اقاله بیع سبب برائت ضامن ارش می‌شود، زیرا ارش ناظر به موردی است که بیع باقی باشد و خریدار ارش عیب را بابت خسارت مطالبه کند و در این فرض دِین ضامن مبنای خود را از دست می‌دهد. {ر.ک ماده۴۳۳ ق.م}
۴-از فروشنده میتوان ضمانت کرد که هرگاه مبیع پیش  از قبض تلف گردد، ثمن به خریدار داده شود. زیرا سبب تعهد بایع به رد ثمن در صورت تلف مبیع(ضمان معاوضی) عقد بیع است و ضامن نیز همین تعهد معلق را بر ذمه می‌گیرد. {ع.م، ج۴، ش۱۷۹}

مبحث سوم - در اثر ضمان بین ضامن و مضمون‌عنه
ماده ۷۰۹ (رجوع ضامن به مدیون پس از ادای دِین): ضامن حق رجوع به مضمونٌ‌عنه ندارد مگر بعد از ادای دین ولی  می‌تواند در صورتی که مضمون‌عنه ملتزم شده باشد که در مدت معینی برائت او را  تحصیل نماید و مدت مزبور هم منقضی شده باشد رجوع کند.
۱-رجوع ضامن به مضمونٌ‌عنه به منظور جبران خسارتی است که از راه ضمان به او رسیده است. این خسارت زمانی واقع می‌شود که ضامن دِین را ادا کند و مبلغ آن نیز معادل میزان پرداخت است (مواد۷۱۳و۷۱۴ ق.م).
۲-مبنای بند ۲ ماده۷۰۹ التزام اضافی مضمونٌ‌عنه در  برابر ضامن است و اثر عقد ضمان نیست. {ع.م، ج۴، ش۲۱۳}

ماده ۷۱۰ (پرداخت به وسیله حواله): اگر ضامن با رضایت مضمون‌له حواله کند به کسی که دین را  بدهد و آن شخص قبول نماید مثل آن است که دین را ادا کرده است و حق رجوع به  مضمون‌عنه دارد و همچنین است حواله مضمون‌له به عهده‌ی ضامن.
۱-اگر ضامن از مضمونٌ‌لَه طلبکار شود، خواه منشاء طلب با بدهی او از ضمان تهاتر شود، ضامن حق رجوع به مضمونٌ‌عنه را دارد، زیرا تهاتر در حکم پرداخت است. {ع.م، ج۴، ش۲۱۲}
۲-صلح با مضمونٌ‌لَه نیز در حکم تادیه است، ولی ضامن نمیتواند بیش از مقداری که به مضمونٌ‌لَه داده است از مضمونٌ‌عنه بگیرد، آن هم بدین شرط که از اصل دِین تجاوز نکند. {همان کتاب}

ماده ۷۱۱ (تکرار پرداخت به وسیله مضمونٌ‌عنه): اگر ضامن دِین را تأدیه کند و مضمونٌ‌عنه آن را ثانیاً  بپردازد ضامن حق رجوع به مضمونٌ‌لَه نخواهد داشت و باید به مضمونٌ‌عنه مراجعه کند  و مضمونٌ‌عنه می‌تواند از مضمونٌ‌لَه آن چه را که گرفته است مسترد دارد.
۱-اگر مضمونٌ‌عنه نتواند حق خویش را از طلبکار بگیرد، نمیتواند جبران آن را از ضامن بخواهد، زیرا این ضرر ناشی از «اقدام» و بی‌مبالاتی خود او است. در موردی هم که ضمان بدون اذن و آگاهی مضمونٌ‌عنه واقع می‌شود، تادیه از سوی ضامن متبرع زیانی به او نمی‌رسانَد تا موجب مسؤولیت شود. {ع.م، ج۴، ش۲۱۵}
۲-در این فرض، پرداخت دوباره مضمونٌ‌عنه مانع از رجوع ضامن به او نیست. {همان کتاب}
۳-اگر مضمونٌ‌عنه تعهد داشته باشد که برائت ذمه ضامن را تحصیل کند و ضامن بدون آگاه ساختن او دِین را بپردازد و او نیز در مقام وفای به عهد دوباره آن را به مضمونٌ‌لَه بدهد، ضامن باید خسارت ناشی از این تقصیر را جبران کند. پس اگر مضمونٌ‌عنه نتواند آنچه را به ناروا پرداخته از مضمونٌ‌لَه بگیرد و ضامن نیز به او رجوع کند، دادگاه میتواند به درخواست خوانده دعوا طلبی را که ضامن دارد با خسارتی که به بار آورده است تهاتر کند. {همان کتاب}

ماده ۷۱۲ (رجوع ضامنی که وارث طلبکار است): هر گاه مضمون‌له فوت شود و ضامن وارث او باشد حق رجوع به  مضمون‌عنه دارد.
{ر.ک ماده۳۰۰ ق.م}
-اگر ضامن از مضمونٌ‌لَه طلبکار باشد و این طلب یا بدهی او از بابت ضمان تهاتر شود، ضامن حق رجوع به مضمونٌ‌عنه را دارد. {ع.م، ج۴، ش۲۱۲}

ماده ۷۱۳ (پرداخت کمتر از دِین): اگر ضامن به مضمون‌له کمتر از دین داده باشد زیاده بر آن  چه داده نمی‌تواند از مدیون مطالبه کند اگر چه دین را صلح به کمتر کرده باشد.
{ر.ک ماده۷۸۱ ق.م}
۱-اذن در ضمان به طور ضمنی حاوی این تعهد است که، اگر ضامن عهده‌دار پرداخت دِین در برابر طلبکار شود، مضمونٌ‌عنه هر زیانی را که او تحمل کند جبران سازد. {ع.م، ج۴، ش۲۱۸و۲۲۳}
۲-تبانی ضامن و مضمونٌ‌عنه در این زمینه مانند تحصیل اعتبار و وامخواهی برای پرداخت دِین است. {همان کتاب، ش۲۲۳}

ماده ۷۱۴ (پرداخت زیادتر از دِین): اگر ضامن زیادتر از دین به داین بدهد حق رجوع به زیاده  ندارد مگر در صورتی که به اذن مضمون‌عنه داده باشد.
۱-اذن مضمونٌ‌عنه ممکن است به وسیله اذن به ضمان پیش از دِین باشد یا اذن به پرداخت بیشتر به گونه‌ای که تعهد او را به جبران غرامت ضامن برساند. {ع.م، ج۴، ش۲۲۹}
۲-اذن به ضمان بیشتر امری است خلاف اصل و نیاز به تصریح دارد، زیرا اذن به ضمان ظاهر در اذن به تعهد به میزان اذن است. {همان کتاب}
۳-اذن مضمونٌ‌عنه به ضمان بیش از دِین حاوی اذن به پرداخت معادل ضمان نیز هست و نیاز به اذن دوباره ندارد. {همان کتاب}

ماده ۷۱۵ (پرداخت پیش از موعد): هر گاه دِین مدت داشته و ضامن قبل از موعد آن را بدهد مادام  که دین حال نشده است نمی‌تواند از مدیون مطالبه کند.
-در موردی هم که اجل ضمان کمتر از دِین است یا ضامن آن را زودتر می‌پردازد، رجوع به مضمونٌ‌عنه تا رسیدن اجل دِین به تاخیر می‌افتد، مگر اینکه مدیون خود به صراحت اذن در تادیه زودتر یا ضمان با اجل کمتر را داده باشد. {ع.م، ج۴، ش۲۲۸}

ماده ۷۱۶ (پرداخت دِین حال): در صورتی که دین حال باشد هر وقت ضامن ادا کند می‌تواند  رجوع به مضمون‌عنه نماید هر چند ضمان، مدت داشته و موعد آن نرسیده باشد مگر آن  که مضمون‌عنه اذن به ضمان موجل داده باشد.

ماده ۷۱۷ (پرداخت از سوی مضمونٌ‌عنه): هر گاه مضمون‌عنه دِین را ادا کند ضامن بری می‌شود هرچند  ضامن به مضمون‌عنه اذن در ادا نداده باشد.
{ر.ک ماده۲۶۷ ق.م / بند ۲ ماده۷۴۶ ق.م}
۱-در فرض ماده۷۱۷ قانون مدنی، هرگاه ضامن دوباره آن دِین را بپردازد، حق رجوع به مضمونٌ‌عنه را ندارد، هرچند از پرداخت نخستین آگاه نباشد. زیرا آنچه به مضمونٌ‌لَه می‌دهد دِین مضمونٌ‌عنه نیست؛ پولی است که ناروا پرداخته شده و قابل استرداد است (ماده۳۰۱ ق.م).
۲-اگر ضامنی که به اذن و خواهش مدیون ملتزم به پرداخت دِین او شده است نتواند از مضمونٌ‌لَه مبلغ پرداخته شده را بگیرد، مضمونٌ‌عنه به دلیل تقصیر(آگاه نساختن ضامن) مسؤول جبران خسارت او است. {ع.م، ج۴، ش۲۱۴}

ماده ۷۱۸ (ابرای ضامن): هر گاه مضمون‌له ضامن را از دین ابرا کند ضامن و مضمون‌عنه  هر دو بری می‌شوند.
-مضمونٌ‌عنه با عقد ضمان (انتقال دِین) در برابر طلبکار بری می‌شود. پس در ماده۷۱۸ قانون مدنی مقصود برائت از تادیه به ضامن است. {ر.ک ع.م، ج۴، ش۲۲۳و۲۳۰ / ماده۷۱۹ ق.م}

ماده ۷۱۹ (پرداخت ثالث متبرع): هر گاه مضمون‌له ضامن را ابرا یا دیگری مجاناً دین را بدهد  ضامن حق رجوع به مضمون‌عنه ندارد.
{ر.ک ماده۷۱۸ ق.م}
-ملاک رجوع ضامن به مضمونٌ‌عنه تحمل غرامت است نه تحصیل برائت. {ع.م، ج۴، ش۲۲۳}

ماده ۷۲۰ (ضمان به قصد تبرع): ضامنی که به قصد تبرع، ضمانت کرده باشد حق رجوع به  مضمون‌عنه ندارد.
{ر.ک ماده۲۶۷ ق.م}
۱-ماده۷۲۰ قانون مدنی مفهوم مخالف ندارد و از آن نمیتوان نتیجه گرفت که، اگر ضامن قصد تبرع نداشته باشد، حق رجوع به مضمونٌ‌عنه را دارد. زیرا معیار رجوع به مضمونٌ‌عنه اذن او است نه قصد ضامن. {ع.م، ج۴، ش۲۰۹ / ماده ۲۶۷ ق.م / دکتر سیدحسن امامی، ج۲، ص۲۷۴ / مصطفی عدل، ش۷۵۸}
۲-اگر کسی اموال محجور یا غایبی را در معرض تفریط ببیند و برای حفظ این اموال و بی آن که قصد تبرع داشته باشد از محجور یا غایب مدیون ضمانت کند حق دارد پس از تادیه به مضمونٌ‌عنه رجوع کند (ماده۳۰۶ ق.م) منتها، مبنای این رجوع اداره  اضطراری مال غیر و استیفای مدیون غایب از اموال ضامن است. {ر.ک ع.م، ج۴، ش۲۰۹}

مبحث چهارم - در اثر ضمان بین ضامنین
ماده ۷۲۱ (ضمان متعدد به نحو تسهیم): هر گاه اشخاص متعدد از یک شخص برای یک قرض به نحو تسهیم  ضمانت کرده باشند مضمون‌له به هر یک از آن‌ها فقط به قدرسهم او حق رجوع دارد و  اگر یکی از ضامنین تمام قرض را تأدیه نماید به هر یک از ضامنین دیگر که اذن  تأدیه داده باشد می‌تواند به قدر سهم او رجوع کند.
۱-هرگاه سهم هر یک از ضامنان معین نشده باشد، ظاهر در تساوی سهم ضامنان است. }ملاک ماده۱۵۳ ق.م{
۲-در فرض تسهیم، عقد ضمان هیچ پیوندی میان ضامنان به وجود نمی‌آورَد و نباید هر کدام را نماینده دیگران در پرداخت پنداشت. }v.; ع.م، ج۴، ش۲۳۳ / نظریه عمومی تعهدات، ش۱۲۲}
۳-ضمان متعدد ممکن است به قید شمول تمام دِین باشد، ولی نباید نتیجه آن را تضامن بین ضامنان پنداشت و ظاهر این است که هر کدام تمام دِین را به نحو مستقل برعهده دارد. {ر.ک ع.م، ج۴، ش۲۴۰ / نظریه عمومی تعهدات، ش۱۵۱}

ماده ۷۲۲ (ضمانت از ضامن): ضامنِ ضامن حق رجوع به مدیون اصلی ندارد و باید به  مضمون‌عنه خود رجوع کند و به همین طریق هر ضامنی به مضمون‌عنه خود رجوع می‌کند  تا به مدیون اصلی برسد.
۱-نتیجه منطقی حکم ماده۷۲۲ این است که معیار رجوع هر ضامن اذن مضمونٌ‌عنه خود او است نه مدیون اصلی. {ر.ک ع.م، ج۴، ش۲۴۳}
۲-اگر مدیون اصلی به موجب تعهد خاصی حق رجوع ضامن را به خود ایجاد کند و به صراحت اعلام کند: «از ضامن ضمانت و به من رجوع کن»، بر مبنای این تعهد ضامن حق رجوع به او را نیز پیدا می‌کند. {همان کتاب}
۳-در صورتی که ضمانت از ضامن به قید تضامن باشد، مضمونٌ‌لَه میتواند به مضمونٌ‌عنه یا تمام ضامنان رجوع کند و ابراء مضمونٌ‌عنه سبب بری شدن تمام ضامنان دیگر می‌شود. ولی هرگاه نخستین ضامن ابراء شود، ذمه مضمونٌ‌عنه باقی می‌مانَد و ابراء هر ضامن باعث ابراء ضامنان پس از او است. {همان کتاب}

ماده ۷۲۳ (التزام به تأدیه دِین دیگری): ممکن است کسی در ضمن عقد لازمی به دین دیگری ملتزم شود. در  این صورت تعلیق به التزام، مبطل نیست مثل این که کسی التزام خود را به دین  مدیون معلق به عدم او نماید.
{ر.ک ماده۶۹۹ ق.م}
۱-ماده۷۲۳ فرضی را پیش بینی میکند که دِین بر ذمه مدیون اصلی باقی می‌مانَد و منتقل نمی‌شود و شخصی ملتزم به ادای آن دِین می‌گردد. این التزام ضمان نیست و میتواند معلق به امر دیگر، از جمله عدم تادیه دِین از جانب مدیون شود. {ر.ک ع.م، ج۴، ش۱۳۶}
۲-در بند ۲ ماده۶۹۹ دِین انتقال می‌یابد و التزام به تادیه آن معلق می‌شود و عکس ماده۷۲۳ است.

فصل پانزدهم - در حواله
ماده ۷۲۴ (تعریف): حواله عقدی است که به موجب آن طلب شخصی از ذمه‌ی مدیون به  ذمه‌ی شخص ثالثی منتقل می‌گردد. مدیون را مُحیل، طلبکار را مُحتال، شخص ثالث را  محال‌علیه می‌گویند.
۱-انتقال دِین مقتضای ذات حواله نیست و میتوان شرط کرد که مُحیل نیز عهده‌دار پرداخت دِین باشد و مُحتال بتواند به او و محال‌علیه با هم رجوع کند. {ع.م، ج۴، ش۲۴۵}
۲-در این که صدور حواله اماره بر اشتغال ذمه مُحیل به مُحتال است یا نه، در رویه قضایی اختلاف است. حکم شماره۱۰۴۵ - ۱۳۲۵/۶/۲۵ شعبه اول دیوان کشور، اصل را مدیون بودن مُحیل می‌داند (احمد متین، رویه قضایی از ۱۳۱۱تا۱۳۳۰، قسمت حقوقی، ص۱۱۸) و از حکم شماره ۲۷۸۴ - ۱۳۳۹/۹/۱۱ نیز همین استنباط می‌شود. برای دیدن رأی مخالف، ر.ک حکم شماره۴۵ - ۱۳۳۰/۱۰/۲۲ شعبه ۴} که اصل را برائت مُحیل قرارداده است (همان مجموعه، ص۱۳۹) و برای دیدن تفصیل رویه قضایی در این زمینه، {ر.ک همان کتاب، قرائت و تمرین (۱۰)}

ماده ۷۲۵ (تحقق حواله): حواله محقق نمی‌شود مگر با رضای مُحتال و قبول محال‌علیه.
-حواله را محیل صادر می‌کند، ولی در این که نیاز به دو قبول دارد یا قبولی با مُحتال است یا محال‌علیه اختلاف وجود دارد. {ر.ک دکتر امامی، ج۲، ص۲۸۸ / دکتر جعفری لنگرودی، عقد حواله، ش۱۱تا۱۴ / ع.م، ج۴، ش۲۵۲}

ماده ۷۲۶ (لزوم دِین مُحیل به مُحتال): اگر در مورد حواله، مُحیل مدیون مُحتال نباشد احکام حواله در  آن جاری نخواهد بود.
۱-حواله‌ای که از سوی مُحیل بری به سود مُحتال صادر می‌شود ممکن است قرض یا هبه یا اعطای نیابت برای وصول طلب باشد. {ر.ک ع.م، ج۴، ش۲۴۵}
۲-برای صحت حواله کافی است که سبب و مقتضی دِین مُحیل به مُحتال موجود باشد، هرچند که دِین بر ذمه او ثابت نباشد: مانند حواله برای پرداختن نفقه آینده  زوجه. {ر.ک همان کتاب، ش۲۵۳}

ماده ۷۲۷ (حواله بر مُحال‌علیه بری): برای صحت حواله لازم نیست که محال‌علیه مدیون به محیل باشد  در این صورت محال‌علیه پس ازقبولی در حکم ضامن است.
۱-چون محال علیه بری در حکم ضامن است، معلوم نبودن کامل موضوع حواله برای او خللی به عقد نمی‌رسانَد و علم اجمالی او کافی است. {ر.ک ع.م، ج۴، ش۲۵۵}
۲-در این فرض، محال‌علیه تنها پس از تادیه دِین به مُحتال و به همان میزان که به اذن مُحیل غرامت دیده است حق رجوع به او را دارد (ماده۷۳۱ ق.م.)
۳-اگر بعد از حواله مُحیل دِین را بپردازد، مانند این است که بیگانه‌ای آن را پرداخته باشد. {همان کتاب، ش۲۶۶}
۴-در اختلاف میان محال‌علیه و مُحیل درباره دِین و برائت محال‌علیه، گفته مُحیل مقدم است (بنابر ظاهر پرداخت. ماده۲۶۵ ق.م.): {ر.ک حکم شماره ۱۳۰۰ - ۱۳۸۹۱ - ۱۳۱۶/۶/۱۱ دیوان عالی کشور (محمد بروجردی عبده، اصول حقوقی، ج۲، ص۲۶) / ع.م، ج۴، ش۲۶۷}. بعضی از فقهاء نیز اصل را برائت ذمه مُحیل می‌دانند. {ع.م، ج۴، ش۲۶۷، ص۴۲۱، پاورقی۳}

ماده ۷۲۸ (حواله بر معسر): در صحت حواله، ملائَت محال‌علیه شرط نیست.
{ر.ک مواد۶۹۰و۷۲۹ ق.م}

ماده ۷۲۹ (خیار فسخ مُحتال جاهل به اعسار): هر گاه در وقت حواله، محال‌علیه معسر بوده و محتال جاهل به  اعسار او باشد محتال می‌تواند حواله را فسخ و به محیل رجوع کند.
{ر.ک ماده۶۹۰ ق.م}
۱-درباره مهلت اِعمال خیار اختلاف است: بعضی آن را فوری می‌دانند (دکتر جعفری لنگرودی، عقد حواله، ش۲۱۰) و بعض دیگر آن را فوری نمی‌شمارند (دکتر سیدحسن امامی ج۲، ص۲۵۶ / ع.م، ج۴، ش۲۷۴}. نظر اخیر را باید تایید کرد.
۲-درباره توصیف حقوقی خیار مُحتال نیز اختلاف وجود دارد: بعضی آن را از اقسام خیار عیب شمرده‌اند (دکتر امامی، همان کتاب) و بعض دیگر خیار را مبتنی بر شرط ضمنی دانسته‌اند. {ع.م، ج۴، ش۲۷۴}

ماده ۷۳۰ (اثر حواله: انتقال دِین): پس از تحقق حواله، ذمه‌ی مُحیل از دِینی که حواله داده بری و  ذمه‌ی محال‌علیه مشغول می‌شود.
{ر.ک ماده۶۹۸ ق.م}
-در حواله میتوان بقای تعهد مُحیل و ضمیمه شدن آن به ذمه محال‌علیه را شرط کرد. {ع.م، ج۴، ش۲۴۵}

ماده ۷۳۱ (رجوع مُحال‌علیه بری به مُحیل): در صورتی که محال‌علیه مدیون محیل نبوده بعد از ادای وجه  حواله می‌تواند به همان مقداری که پرداخته است رجوع به محیل نماید.
{ر.ک مواد۷۰۹و۷۱۳تا۷۱۶ ق.م}

ماده ۷۳۲ (فسخ حواله): حواله عقدی است لازم و هیچ یک از محیل و محتال و محال‌علیه  نمی‌تواند آن را فسخ کند مگر در مورد ماده ۷۲۹ و یا در صورتی که خیار فسخ شرط  شده باشد.
{ر.ک ماده۷۰۱ ق.م}
۱-شرط خیار تابع قواعد عمومی است و میتواند به سود مُحیل یا مُحتال یا محال‌علیه یا شخص خارجی باشد (ماده۳۳۹ به بعد ق.م.)
۲-خیار تخلف از شرط نیز در حواله ایجاد می‌شود (ماده۷۰۱ ق.م) و تابع قواعد عمومی تخلف از شرط است (مواد۲۳۲تا۲۴۶ ق.م.)
۳-تخلف از شروط ضمنی و بنای اطراف عقد نیز  سبب ایجاد خیار به سود مشروطٌ‌لَه می‌شود. اعسار محال‌علیه یکی از مصداق‌های بارز تخلف از شرط ضمنی و بنایی (توانایی او بر پرداخت حواله هنگام انعقاد پیمان) است. {ع.م، ج۴، ش۲۷۵}
۴-اقاله حواله نیز به وسیله کسانی که در انعقاد آن دخالت داشته‌اند. ممکن است. {همان کتاب، ش۲۷۶}

ماده ۷۳۳ (اثر انحلال بیع منشاء دِین در حواله): اگر در بیع، بایع حواله داده باشد که مشتری ثمن را به شخصی  بدهد یا مشتری حواله داده باشد که بایع ثمن را از کسی بگیرد و بعد بطلان بیع  معلوم گردد حواله باطل می‌شود و اگر محتال ثمن را اخذ کرده باشد باید مسترد  دارد ولی اگر بیع به واسطه‌ی فسخ یا اقاله منفسخ شود حواله باطل نبوده لیکن  محال‌علیه بری و بایع یامشتری می‌تواند به یکدیگر رجوع کند. مفاد این ماده در  مورد سایر تعهدات نیز جاری خواهد بود.
{ر.ک مواد۷۶۵و۷۰۸ ق.م}
۱-بطلان حواله در صورت بطلان بیع به دلیل اشتباه در جهت و مبنای تراضی است (ع.م، ج۴، ش۲۷۲)، زیرا حواله بر مبنای درستی بیع صادر شده است.
۲-در فرضی که حواله به سود فروشنده بر عهده محال‌علیه ثالث صادر شده است، پس از بطلان حواله، محال‌علیه میتواند پولی را که به ناروا به فروشنده داده است از او بگیرد {مواد۳۰۱و۳۰۲ ق.م} و برای دیدن نظر مخالف در موردی که مُحال‌علیه مدیون داده است، {ر.ک دکتر جعفری لنگرودی، عقد حواله، ش۱۴۴}. در این فرض، خریدار نیز حق گرفتن ثمن را دارد. منتها، محال‌علیه اصولا در اخذ مال مقدم و اولی از خریدار است، مگر این که مُحیل نمایندگی محال‌علیه و برائت او را با طلب از خود بپذیرد که در این صورت دیگر محال‌علیه حق رجوع به مُحتال را ندارد. {ع.م، ج۴، ش۲۷۲}
۳-در فرضی که فروشنده به عهده خریدار حواله صادر می‌کند، پس از بطلان حواله، خریدار میتواند از فروشنده پولی را که به دستور او داده است بگیرد {همان کتاب}. در این فرض نیز رجوع خریدار(محال علیه) به محتال بر مبنای مواد ۳۰۱و۳۰۲ ق.م امکان دارد.
۴-در این که فسخ و اقاله بیع چه اثری در حواله دارد و محال‌علیه در چه صورت و در برابر چه کسی بری می‌شود اختلاف است {ع.م، ج۴، ش۲۷۳}. به نظر می‌رسد مقصود برائت از تعهدی است که حواله برای او به وجود آورده است: یعنی در برابر مُحتال بری می‌شود، زیرا با قبول حواله دیگر دِینی در برابر مُحیل نداشته است {ر.ک نظریه عمومی تعهدات، ش۱۷۵و۲۰۴}. ولی نظر مشهور این است که مُحال‌علیه در برابر مُحیل بری می‌شود {دکتر امامی، ج۲، ص۳۰۰ / دکتر جعفری لنگرودی، عقد حواله، ش۱۴۳ / مصطفی عدل، ش۷۷۶ (پس از پرداخت دِین) / دکتر صفایی / ج۲، ص۴۷۲}

فصل شانزدهم - در کفالت
ماده ۷۳۴ (تعریف): کفالت عقدی است که به موجب آن احد طرفین در مقابل طرف دیگر  احضار شخص ثالثی را تعهد می‌کند. متعهد را کفیل، شخص ثالث را مکفول و طرف دیگر  رامکفول‌له می‌گویند.
۱-تفاوت اصل عقد ضمان با کفالت در این است که در ضمان تعهد بر دِین مدیون است و در کفالت بر احضار او. پس، کفالت را نباید سبب انتقال دِین شمرد؛ التزام کفیل به پرداخت دِین، نتیجه تخلف او در وفای به عهد (احضار مکفول) است. {ع.م، ج۴، ش۱۴۸، ۲۷۷ و ۲۸۰}
۲-کفالت عقد تبعی است و با انحلال و سقوط تعهد اصلی از  بین می رود.

ماده ۷۳۵ (وقوع عقد): کفالت به رضای کفیل و مکفول‌له واقع می‌شود.
۱-اثرکفالت نسبی و محدود به رابطه دو طرف عقد (کفیل و مکفول‌له) است و هیچ تعهدی اضافی برای مکفول به وجود نمی‌آورَد. کفیل نیز هیچ سلطه‌ای بر او پیدا نمی‌کند. {ر.ک ع.م، ج۴، ش۲۷۸}
۲-در حقوق کنونی، کفالت به طور معمول در برابر مقام‌های تعقیب کیفری داده می‌شود و مکفول‌له طلبکار مدنی نیست. {همان کتاب، ش۲۸۲}

ماده ۷۳۶ (کفایت دعوی حق بر مکفول): در صحت کفالت، علم کفیل به ثبوت حقی بر عهده‌ی مکفول،شرط  نیست بلکه دعوی حق از طرف مکفول‌له کافی است اگر چه مکفول منکر آن باشد.
۱-ضرورتی ندارد که پیش از کفالت برای مطالبه حق بر مکفول اقامه دعوا شده باشد.
۲-اگر در امور کیفری، کفیل متعهد باشد که در اثر عدم احضار مکفول وجه التزامی بپردازد، با عدم انجام تعهد دادن وجه التزام بر او لازم است، هرچند مکفول تبرئه شود. ولی، در امور مدنی ظاهر این است که وجه التزام مقید به صورتی است که مکفول به واقع مدیون باشد، مگر این که خلاف آن ثابت شود. {ر.ک ع.م، ج۴، ش۲۸۷}

ماده ۷۳۷ (کفالت مطلق و موقت): کفالت ممکن است مطلق باشد یا موقت و در صورت موقت بودن  باید مدت آن معلوم باشد.
۱-از مفاد ماده۷۳۹ قانون مدنی بر‌می‌آید که مقصود لزوم تعیین مدت در کفالت مؤجل هم هست و کفالت موقت اعم است از این که مدت آن محدود باشد یا التزام مؤجل محسوب می‌شود و در هر دو حال مدت باید معلوم باشد. {ر.ک ع.م، ج۴، ش۲۸۹}
۲-مجهول ماندن مدت یا اجل التزام سبب بطلان عقد است، مانند مجهول ماندن مدت اجاره. {همان کتاب}.
۳-هرگاه موعد احضار در آینده قابل تعیین باشد، مانند تعیین جلسه دادرسی و روز اجرای حکم، کفالت در حکم مطلق و درست است. {همان کتاب، ش۲۹۲}

ماده ۷۳۸ (کفالت از کفیل): ممکن است شخص دیگری کفیل کفیل شود.
{ر.ک ماده۷۵۰ ق.م}
-کفالت مکفول از کفیل بی‌فایده و نادرست است، زیرا برخلاف ضمان دِین انتقال نمی‌یابد. {ع.م، ج۴، ش۳۰۰ / محمد بروجردی عبده، ص۳۹۳}

ماده ۷۳۹ (اجرای التزام کفیل): در کفالت مطلق، مکفول‌له هر وقت بخواهد می‌تواند احضار  مکفول را تقاضا کند ولی در کفالت موقت قبل از رسیدن موعد، حق مطالبه ندارد.
۱-در کفالت مطلق نیز این قید ضمنی وجود دارد که احضار مکفول باید در صورت نیاز به استیفای حق و به طور متعارف خواسته شود و مکفول‌له نمیتواند از اختیار خود سوء استفاده کند و احضار مکفول را گاه و بیگاه به قصد اضرار او یا گرفتن وجه التزام از کفیل بدون ضرورت بخواهد. {ر.ک ع.م، ج۴، ش۲۹۲}
۲-التزام به احضار مکفول ممکن است برای یک بار یا به تکرار و به اندازه لزوم باشد و در صورت تردید با یک بار احضار التزام اجراء  شده است. {همان کتاب، ش۲۹۳}

ماده ۷۴۰ (زمان و مکان احضار): کفیل باید مکفول را در زمان و مکانی که تعهد کرده استحضار  نماید والا باید از عهده‌ی حقی که بر عهده مکفول ثابت می‌شود بر آید.
۱-سبب مستقیم تعهد به پرداخت دِین مکفول پیمان شکنی یا ناتوانی کفیل است و موضوع مستقیم عقد کفالت نیست، ضمانت اجرای تعهد اصلی کفیل است. {ع.م، ج۴، ش۲۹۱}
۲-تعهد کفیل به احضار مدیون تعهد به نتیجه است و تنها قوه قاهره عذر موجه محسوب می‌شود. {همان کتاب}
۳-برای اجبار کفیل به احضار یا پرداخت وجه التزام، نمیتوان او را زندانی کرد. {همان کتاب / قانون منع توقیف۱۵۲}

ماده ۷۴۱ (وجه‌التزام): اگر کفیل ملتزم شده باشد که مالی در صورت عدم احضار مکفول  بدهد باید به نحوی که ملتزم شده است عمل کند.
{ر.ک ماده۲۳۰ ق.م}
۱-وجود قوه قاهره در احضار مانع از مطالبه وجه التزام است، مگر این که خلاف آن شرط شده باشد. {ر.ک ع.م، ج۴، ش۳۰۳}
۲-تعیین وجه‌الکفاله در امور کیفری از قبیل همین وجه التزام است و باید آن را ترکیبی از خسارات مدعی خصوصی و غرامت ناشی از تاخیر یا تعطیل دادرسی دانست. {همان کتاب}
۳-وجه التزام ممکن است مبلغی علاوه بر دِین مکفول باشد، ولی نیاز به تصریح دارد و ظاهر این است که وجه التزام جانشین ادای دِین شده است. {همان کتاب}

ماده ۷۴۲ (محل تسلیم مکفول): اگر در کفالت محل تسلیم معین نشده باشد کفیل باید مکفول را  در محل عقد تسلیم کند مگر این که عقد منصرف به محل دیگر باشد.
{ر.ک مواد۲۸۰و۳۷۵ ق.م}
۱-اگر عقد کفالت در شهری خارج از اقامتگاه مکفول‌له و محل دادگاه صالح و هنگام مسافرت موقت او واقع شود، محل عقد مکان تسلیم مکفول نیست. {ع.م، ج۴، ش۲۹۴}
۲-در صورتی که محل دیگری نیز از قراین معلوم نشود، اصل این است که مکفول باید در مرجع صالح برای رسیدگی احضار شود {همان کتاب. بعضی نیز بطلان عقد را ترجیح داده‌اند.

ماده ۷۴۳ (دادن مهلت به کفیل): اگر مکفول غایب باشد به کفیل مهلتی که برای حاضرکردن مکفول  کافی باشد داده می‌شود.
{ر.ک مواد۲۷۷و۶۵۲ ق.م}

ماده ۷۴۴ (تسلیم در خارج از زمان و مکان): اگر کفیل مکفول را در غیر زمان و مکان مقرر یا برخلاف  شرایطی که کرده‌اند تسلیم کند قبول آن بر مکفول‌له لازم نیست لیکن اگر قبول کرد  کفیل بری می‌شود و همچنین اگر مکفول‌له بر خلاف مقرر بین طرفین تقاضای تسلیم  نماید کفیل ملزم به قبول نیست.
{ر.ک ماده۲۷۵ ق.م}

ماده ۷۴۵ (کفیل قهری و حکمی): هر کس شخصی را از تحت اقتدار ذی‌حق یا قائم‌مقام او بدون  رضای او خارج کند در حکم کفیل است و باید آن شخص را حاضر کند والا باید از  عهده‌ی حقی که بر او ثابت شود بر آید.
۱-مبنای مسؤولیت فراری دهنده جبران ضرر است. بنابراین، دیوانه و کودک و سفیه نیز از این مسؤولیت مصون نیستند. {ع.م، ج۴، ش۲۸۴}
۲-لزومی ندارد که فراری دادن مدیون به مباشرت کفیل انجام گیرد و جنبه مادی داشته باشد. دادن تعلیمات لازم و نشان دادن راه فرار نیز کافی است. {همان کتاب}
۳-کفیل حکمی در احضار مدیون یا دادن دِین او مخیر است؛ مگر این که مباشرت مدیون در وفای به عهد شرط باشد (ماده۲۶۷ ق.م) که در این صورت طلبکار میتواند احضار مدیون را از او بخواهد. {همان کتاب}
۴-در این که آیا کفیل حکمی در صورت رضای مدیون به فرار میتواند پس از پرداخت دِین به او رجوع کند یا رضای به فرار اذن در پرداخت محسوب نمی‌شود، اختلاف است و عدم امکان رجوع به مدیون بر مبنای اذن ترجیح دارد {همان کتاب / برای دیدن نظر مخالف، ر.ک دکتر جعفری لنگرودی، عقد کفالت، ص۵۶}. ولی به عنوان استفاده بدون جهت رجوع امکان دارد که احتمال دارد مبلغ آن کمتر از دِین شود و منوط به میزان استفاده مدیون است.

ماده ۷۴۶ (موارد برائت کفیل): در موارد ذیل کفیل بری می‌شود:
۱)در صورت حاضر کردن مکفول به نحوی که متعهد شده است؛
۲)در صورتی که مکفول در موقع مقرر شخصاً حاضر شود؛
۳)در صورتی که ذمه‌ی مکفول به نحوی از انحا از حقی که  مکفول‌له بر او دارد بری شود؛
۴)در صورتی که مکفول‌له کفیل را بری نماید؛
۵)در صورتی که حق مکفول‌له به نحوی از انحا به دیگری  منتقل شود؛
۶)در صورت فوت مکفول.
۱-تعهد به احضار مدیون تعهد به نتیجه است و در صورتی وفای به عهد می‌شود که مدیون را حاضر کند و کوشش در این راه کافی نیست {ر.ک {همان کتاب} و برای دیدن نظر مخالف، {ر.ک دکتر جعفری لنگرودی، عقد کفالت، ص۵۶}۲۹۱}. ولی امکان دارد به وسیله شخص ثالث انجام شود. ماده۲۶۷ ق.م.
۲-اگر مکفول‌له طلب خود را به سود دیگری حواله دهد تا مکفول به او بپردازد، کفیل بری می‌شود. {همان کتاب، ش۳۱۴}
۳-انتقال حق مکفول‌له در صورتی باعث برائت کفیل می‌شود که از دارایی او به دارایی دیگری منتقل شود. در مورد ارث کفالت باقی می‌مانَد (ماده۷۴۸ ق.م).
۴-در صورتی که کفیل نتواند مکفول را در زمان و مکان مقرر حاضر کند و دِین برعهده او قرار گیرد، فوت مکفول باعث برائت کفیل نمی‌شود. {همان کتاب، ش۳۱۵}
۵-در مورد اثر جنون مکفول در برائت کفیل اختلاف است و به نظر می‌رسد که باید بین جنون موقت و درمان پذیر و جنون دایم که امیدی به بهبود بیمار نمی‌رود، تفاوت گذارد و مورد اخیر، اگر هدف از احضار اقدامی باشد که دیوانه توان انجام دادن آن را ندارد، در حکم فوت است. ولی بیماری درمان پذیر در حکم غیبت است و باید به کفیل مهلت داد، مگر این که کفالت موقت یا مقید به زمان خاص باشد که در آن کفیل بری می‌شود. {همان کتاب}
۶-فوت کفیل نیز سبب برائت او از التزام به احضار است، ولی هرگاه تخلف کند  دِین بر ذمه او قرار گیرد، بر ترکه باقی می‌مانَد. {همان کتاب، ش۳۱۶ / دکتر سیدحسن امامی، ج۲، ص۳۱۳ / دکتر جعفری لنگرودی، عقد کفالت، ص۱۲۹، ش۱۶۲}

ماده ۷۴۷ (امتناع مکفولٌ‌لَه از تَسَلُّم): هر گاه کفیل مکفول خود را مطابق شرایط مقرره حاضر کند و  مکفول‌له از قبول آن امتناع نماید کفیل می‌تواند احضار مکفول و امتناع مکفول‌له  را با شهادت معتبر نزد حاکم و یا احضار نزد حاکم اثبات نماید.
{ر.ک ماده۲۷۳ ق.م}
-اثبات امتناع مکفول‌له در صورتی باعث برائت کفیل می‌شود که قوه قاهره مانع از تسلیم نباشد، وگرنه عذر مکفول‌له موجه است و کفیل باید پس از رفع مانع خارجی به تعهد خود عمل کند. {ع.م، ج۴، ش۲۹۶}

ماده ۷۴۸ (فوت مکفولٌ‌لَه): فوت مکفول‌له موجب برائت کفیل نمی‌شود.

ماده ۷۴۹ (کفالت در برابر چند طلبکار): هر گاه یک نفر در مقابل چند نفر، از شخصی کفالت نماید به  تسلیم او به یکی از آن‌ها در مقابل دیگران بری نمی‌شود.
-حکم ماده۷۴۹ در موردی هم که تعهد مکفول تجزیه ناپذیر باشد و هر طلبکار بتواند تمام تعهد را از او بخواهد اجراء می‌شود. زیرا هدف از احضار فراهم کردن وسایل مطالبه است و هر کدام از طلبکاران حق مطالبه دارد. {ع.م، ج۴، ش۲۹۹}

ماده ۷۵۰ (کفالت از کفیل): در صورتی که شخصی کفیل کفیل باشد و دیگری کفیل او و هکذا  هر کفیل باید مکفول خود را حاضر کند و هر کدام از آن‌ها که مکفول اصلی را حاضر  کرد او و سایرین بری می‌شوند و هر کدام که به یکی از جهات مزبور در ماده ۷۴۶  بری شد کفیل‌های مابعد او هم بری می‌شوند.
-در صورتی که مکفول اصلی فوت کند ذمه همه کفیلان بری می‌شود و فوت آخرین آنان تنها باعث برائت آخرین کفیل است و بدین قیاس فوت هر مکفول، کفیلان پس از او بری می‌کند و در تعهد کفیلان قبلی اثر ندارد. {ع.م، ج۴، ش۲۹۹، ص۴۷۲، پاورقی}

ماده ۷۵۱ (رجوع کفیل به مکفول): هر گاه کفالت به اذن مکفول بوده و کفیل با عدم تمکن از  احضار حقی را که به عهده‌ی او است ادا نماید و یا به اذن او ادای حق کند  می‌تواند به مکفول رجوع کرده آن چه را که داده اخذ کند و اگر هیچ یک به اذن  مکفول نباشد حق رجوع نخواهد داشت.
-اگر مکفول از هنگام حضور بی‌اطلاع بماند یا کفیل در صورت وجود قوه قاهره برای مکفول دِین او را بپردازد، حق رجوع به مکفول را ندارد. همچنین است کفیلی که امکان احضار مکفول را داشته است و با وجود این طلب مکفول را پرداخته است، زیرا چنین کفیلی در حکم متبرع است. {ر.ک ع.م، ج۴، ش۳۰۶}

فصل هفدهم - در صلح
ماده ۷۵۲ (صلح): صلح ممکن است یا در مورد رفع تنازع موجود و یا جلوگیری از  تنازع احتمالی، در مورد معامله و غیر آن واقع شود.
۱-قرارداد ارفاقی از نظر ماهیت نوعی صلح است که بین طلبکارها و تاجر ورشکسته در باب تصفیه دیون بسته می‌شود، ولی در قانون تجارت احکام و آثار خاص دارد و باید پیمانی مستقل تلقی شود.
۲-تراضی درباره تقسیم، اگر به صورت طرح پیمانی برای شیوه تقسیم و تعیین حصه شرکا باشد (ماده۳۰۹ ق.ا.ح)، تابع قواعد حاکم بر صلح نیست و میتوان نادرستی آن را در دادگاه اثبات کرد (ماده۶۰۱ ق.م) ولی در فرضی که مالکان در میزان مالکیت اختلاف دارند و بدین وسیله به آن پایان می‌بخشند، پیمانی که امضا می‌شود صلح است.

ماده ۷۵۳ (اهلیت طرفین): برای صحت صلح، طرفین باید اهلیت معامله و تصرف در مورد صلح  داشته باشند.
{ر.ک مواد۲۱۰-۲۱۳ ق.م.)}
-مقصود از اهلیت معامله همان اهلیت متعارف در معاملات است، ولی «اهلیت تصرف درمورد صلح» به معنی اختیار تصرف در مورد صلح است که ورشکسته و مرتهن فاقد آن است. {ر.ک ع.م، ج۲، ش۱۹۳ به بعد}

ماده ۷۵۴ (عدم نفوذ صلح بر امر غیرمشروع): هر صلح نافذ است جز صلح بر امری که غیر مشروع باشد.
{ر.ک ماده۱۰ ق.م}
۱-صلحی که موضوع آن قابل اسقاط و انتقال نباشد و صلحی که عمل حقوقی موضوع آن با طبیعت حق مورد نزاع و قواعد مربوط به نظم عمومی درتعارض باشد (مانند انتقال حق شفعه یا اسقاط حضانت یا فروش و تقسیم مال موقوفه) باطل است. {ر.ک ع.م، ج۲، ش۱۹۷}
۲-احوال شخصی و اهلیت اشخاص و بیش تر روابط خانوادگی موضوع صلح قرار نمی‌گیرد. {همان کتاب}
۳-هرگاه درباره موضوعی از احوال شخصی دعوا طرح شود به وسیله صلح میتوان دعوا را اسقاط کرد زیرا سقوط دعوا منافاتی با عدم قابلیت معامله درباره این مسایل ندارد.
۴-صلح درباره آثار احوال شخصی نافذ است، چنان که وارثان میتوانند درباره تقسیم ترکه با هم صلح کنند.
۵-صلح دعوای بطلان نمیتواند باعث تنفیذ معامله باطل شود (حرامی را حلال کند یا حلالی را حرام سازد) و اثر آن ظاهری و مربوط به حق اقامه دعوا است.
۶-صلح در مورد عدم نفوذ موثر است، مشروط بر این که یکی از متصالحان کسی باشد که عقد به اراده او تنفیذ می‌شود.
۷-صلح درباره میزان نفقه نافذ است، ولی درباره نفقه آینده نباید میزان آن از مقداری که برای ادامه زندگی متعارف مستحقان نفقه لازم است کمتر باشد و منتهی به سقوط حق نفقه شود. {همان کتاب}
۸-صلحی که به قصد فرار از دِین واقع شود در برابر طلبکار قابل استناد نیست.
۹-صلح از جمله مواردی است که علم اجمالی به موضوع آن کافی است، مشروط بر این که منتهی به علم شود و مجهول مطلق قابل تنفیذ و اجراء نیست. {همان کتاب، ش۱۹۸}

ماده ۷۵۵: صلح با انکار دعوا نیز جایز است بنابراین درخواست صلح،  اقرار محسوب نمی‌شود.
-درخواست تملیک مالک متضمن اقرار به مالکیت مخاطب است، مگر این که قرینه‌ای برخلاف آن موجود باشد و درخواست کننده باید وجود این قرینه را اثبات کند. {ع.م، ج۲، ش۱۸۸}

ماده ۷۵۶: حقوق خصوصی که از جرم تولید می‌شود ممکن است مورد صلح واقع  شود.
-نفوذ صلح درباره حقوق خصوصی ناشی از جرم ناظر به بعد از وقوع آن و ورود ضرر است. پیش از وقوع جرم درباره آثار احتمالی آن نمیتوان صلح کرد و عقد باطل است. {ع.م، ج۲، ش۱۹۹}

ماده ۷۵۷: صلح بلاعوض نیز جایز است.

ماده ۷۵۸: صلح در مقام معاملات هرچند نتیجه‌ی معامله را که به جای آن  واقع شده است می‌دهد لیکن شرایط و احکام خاصه آن معامله را ندارد بنابراین اگر  مورد صلح، عین باشد در مقابل عوض، نتیجه آن همان نتیجه بیع خواهد بود بدون این  که شرایط و احکام خاصه بیع در آن مجری شود.
{ر.ک ماده۸۰۸ ق.م}
۱-جوهر صلح و وجه امتیاز آن بر معامله‌ای که همان نتیجه را  می‌دهد، تسالم و جلوگیری از تنازع است نه نام صلح. {ع.م، ج۲، ش۱۷۲}
۲-ظاهر ماده۷۵۸ قانون مدنی چنین حکایت دارد که نهادن نام صلح بر معامله برای فرار از اجرای قواعد خاص آن کافی است و این نتیجه در مورد قوانین امری به دشواری پذیرفته می‌شود.
۳-صلح در مقام اجاره همان نتیجه اجاره را می‌دهد (ماده یک قانون روابط موجر و مستأجر) و صلح در مقام معامله رهنی اثری در قواعد حاکم بر معاملات با حق استرداد یا تجاوز از قواعد مربوط به نرخ خسارت تاخیر تادیه ندارد (ماده ۳۳ ق.ث و ماده ۵۲۲ ق.آ.د.م.) {ر.ک به همان کتاب، ش۱۷۳}. «مگر این که طرفین به نحوه دیگری مصالحه نمایند» ناظر به بعد از ورود خسارت است نه قبل از آن.

ماده ۷۵۹: حق شفعه در صلح نیست هر چند در مقام بیع باشد.
{ر.ک مواد۶۲۸ و ۶۲۹ ق.م.}

ماده ۷۶۰
 صلح، عقد لازم است اگر چه در مقام عقود جائزه واقع شده  باشد و بر هم نمی‌خورد مگر در موارد فسخ به خیار یا اقاله.
{ر.ک مواد۱۸۲و۱۸۳ ق.آ.د.م}
-صلحی که در دادگاه واقع می‌شود یا طرفین به صحت آن در دادگاه اقرار می‌کند (ماده ۱۸۳ ق.آ.د.م)، از نظر اجرایی مانند احکام دادگستری است. {ع.م، ج۲، ش۱۷۵}

ماده ۷۶۱: صلحی که در مورد تنازع یا مبنی بر تسامح باشد قاطع بین  طرفین است و هیچ یک نمی‌تواند آن را فسخ کند اگر چه به ادعای غبن باشد مگر در  صورت تخلف شرط یا اشتراط خیار.

ماده ۷۶۲: اگر در طرف مصالحه و یا در مورد صلح اشتباهی واقع شده باشد  صلح باطل است.
{ر.ک مواد۱۹۹تا۲۰۱ ق.م}
۱-مفاد ماده۷۶۲ ویژه صلحی است که در آن شخصیت طرف علت عمده عقد باشد و این احتمال وجود دارد که قانونگذار، بر این پایه که در عقد صلح شخصیت طرف اهمیت خاص دارد، ماده۷۶۲ قانون مدنی را به طور مطلق انشاء کرده باشد.
۲-اجمال ماده۲۰۱ قانون مدنی درباره معنی «خلل» را ماده ۷۶۲ از بین می‌برَد و مبین آن است و نشان می‌دهد که مقصود «بطلان» است. {ع.م، ج۲، ش۱۹۰}
۳-اشتباه در موضوع صلح نیز وقتی موثر است که راجع‌به «وجود موضوع معامله» یعنی اوصاف اساسی آن باشد (ماده۲۰۰ ق.م.)

ماده ۷۶۳: صلح به اکراه نافذ نیست.
{ر.ک مواد۲۰۲تا۲۰۹ ق.م}

ماده ۷۶۴: تدلیس در صلح موجب خیار فسخ است.

ماده ۷۶۵: صلح دعوی مبتنی بر معامله‌ی باطله، باطل است ولی صلح دعوی  ناشی از بطلان معامله صحیح است.
۱-هرگاه دو تن، بدین پندار که بیع درست است، درباره اختلاف نسبت به تسلیم یا حق شفعه یا خیار عیب و غبن با هم صلح کنند و معلوم شود که بیع از اساس باطل بوده است، صلح آنان نیز باطل است (صلح مبتنی بر معامله باطل). {ر.ک ع.م، ج۲، ش۱۹۲}
۲-هرگاه دو طرف نسبت به ادعای بطلان معامله‌ای که انجام داده‌اند صلح کنند، نافذ است. {همان کتاب}
۳-اگر درباره بطلان نکاح با محارم یا طلاق باطل، یا هر بطلان  دیگری که با نظم عمومی ارتباط دارد، صلح شود، به دلیل نامشروع بودن موضوع آن اثری ندارد و نمیتواند مانع طرح دعوای بطلان چنین اعمالی شود. {همان کتاب}
۴-هرگاه بطلان معامله‌ای بین طرفین معلوم باشد و دعوای ناشی از آثار بطلان (مانند استرداد دو عوض) به صلح خاتمه یابد(صلح ناشی از بطلان معامله) نافذ است.

ماده ۷۶۶: اگر طرفین به طور کلی تمام دعاوی واقعیه و فرضیه خود را به  صلح خاتمه داده باشند کلیه دعاوی داخل در صلح محسوب است اگر چه منشأ دعوی در  حین صلح معلوم نباشد مگر این که صلح به حسب قرائن شامل آن نگردد.
۱-اگر زیان دیده با مسؤول حادثه یا موسسه بیمه صلح کرده باشد، موضوع صلح تنها آثاری از حادثه است که در زمان توافق از آن آگاه بوده است و نباید زیان‌ها و صدمه‌هایی را که بعدها معلوم می‌شود و در زمان صلح مورد توجه نبوده است مشمول آن ساخت، مگر این که به طور صریح شرط شود که صلح شامل بیمه زیان‌های احتمالی آینده نیز هست. {ع.م، ج۲، ش۱۸۸و۱۹۱}
۲-هرگاه زیان دیده در برابر مبلغ معینی از تمام دعاوی کنونی و احتمالی آینده بگذرد و صلح بر مبنای همه انتظارها و احتمال‌ها واقع شود، دیگر زیان‌دیده حق اقامه دعوا نسبت به هیچ زیانی درباره حادثه موضوع صلح ندارد، هر چند که میزان خسارت هنگام صلح معلوم نباشد. {همان کتاب}
۳-در فرضی که زیان دیده از اصل صدمه غافل مانده است و نمی‌توانسته آن را پیش بینی کند (مانند خونریزی داخلی که  منتهی به مرگ یا نقص دایم می‌شود)، در این که آیا به صلح از بین می‌رود یا باقی می‌مانَد اختلاف است. به نظر می‌رسد که از مصداق‌های اشتباه در خود موضوع صلح باشد. به اضافه، صلح عقدی است معوض که باید موضوع آن در تراضی وارد شود و متعلق قصد طرفین قرار گیرد. {ر.ک همان کتاب}

ماده ۷۶۷: اگر بعد از صلح معلوم گردد که موضوع صلح منتفی بوده است  صلح باطل است.
۱-اگر کسی مالی را به صلح تملیک کند و بعد معلوم شود که در زمان عقد از بین رفته بوده است، صلح باطل است.
۲-در صلح دعاوی، لزومی ندارد که دعوا محقق باشد، ولی اگر معلوم شود که دعوا در اثر حکم از بین رفته است یا طفلی که درباره حضانت آن اختلاف شده فوت کرده بوده است صلح باطل است. {ع.م، ج۲، ش۱۹۶}

ماده ۷۶۸: در عقد صلح ممکن است احد طرفین در عوض مال‌الصلحی که  می‌گیرد متعهد شود که نفقه‌ی معینی همه ساله یا همه‌ماهه تا مدت معین تأدیه کند  این تعهد ممکن است به نفع طرف مصالحه یا به نفع شخص یا اشخاص ثالث واقع شود.
{ر.ک ماده۱۹۶ ق.م}
۱-در مضاربه ممکن است شرط شود که سهمی از سود به شخص ثالثی که در عقد شرکت ندارد پرداخته شود. {ر.ک ع.م، ج۲، ش۶۵}
۲-گاه اثر صلح به زیان اشخاص ثالث تمام می‌شود: صلح در مقام بیع حق شفعه شریک را از  بین می‌برَد. {همان کتاب، ش۲۰۸}

ماده ۷۶۹: در تعهد مذکوره در ماده‌ی قبل به نفع هر کس که واقع شده  باشد ممکن است شرط نمود که بعد از فوت منتفع، نفقه به وراث او داده شود.
{ر.ک ماده۱۹۶ ق.م}

ماده ۷۷۰: صلحی که بر طبق دو ماده فوق واقع می‌شود به ورشکستگی یا  افلاس متعهد نفقه، فسخ نمی‌شود مگر این که شرط شده باشد.

فصل هجدهم - در رهن
  ماده ۷۷۱ (تعریف): رهن عقدی است که به موجب آن مدیون مالی را برای وثیقه به  داین می‌دهد. رهن‌دهنده را راهن و طرف دیگر را مرتهن می‌گویند.
۱-رهن عقد تبعی است و پیش از آن باید دِینی وجود داشته باشد تا برای تضمین آن مالی به وثیقه داده شود (ماده۷۷۵).
۲-وثیقه دادن برای دِین آینده در حقوق ما ممکن نیست و دست کم باید سبب (مقتضی) دِین ایجاد شده باشد. {ع.م، ج۴، ش۳۲۳}

ماده ۷۷۲ (لزوم قبض): مال مرهون باید به قبض مرتهن یا به تصرف کسی که بین طرفین  معین می‌گردد داده شود ولی استمرار قبض شرط صحت معامله نیست.
۱-قبض عرفی مال مرهون کافی برای وقوع رهن است و قبض مادی ضرورت ندارد. به بیان دیگر، استیلای معنوی مرتهن بر توقیف و فروش مال مرهون در دید عرف برای صحت عقد کافی است، هرچند که قبض مادی نیز انجام نشده باشد (ماده۳۶۸ ق.م). {ع.م، ج۴، ش۳۲۸}
۲-چون قبض از شرایط صحت رهن است در صورتی اثر دارد که به اذن راهن باشد. در فرضی که پیش از رهن نیز وثیقه در اختیار مرتهن باشد ایجاب و قبول دلالت بر اذن بر قبض و ادامه تصرف دارد، مگر این که خلاف آن تصریح شود. {همان کتاب، ش۳۲۹}
۳-در زمان وقوع قبض نیز دو طرف باید اهلیت داشته باشند و مرگ و حجر یکی از آنان به منزله مرگ و حجر در فاصله بین ایجاب و قبول است. {همان کتاب، ش۳۳۰}

ماده ۷۷۳ (شرایط مال مرهون): هر مالی که قابل نقل و انتقال قانونی نیست نمی‌تواند مورد  رهن واقع شود.
{ر.ک ماده۳۴۸ ق.م}
-اگر مالی بر حسب ذات خود و قواعد عمومی در زمره اموال قابل فروش باشد، ولی مقررات خاصی تا مدت معین حق انتقال را از ملک بگیرد(مانند منع فروش اتومبیل واگذار شده از طرف دولت تا پنج سال)، رهن آن جایز است، مشروط بر این که مدت چندان طولانی نباشد که در نظر عرف وصف وثیقه بودن و قابلیت نقل را از دست بدهد (مانند ملکی که تا نود سال نمی توان فروخت). {ر.ک ع.م، ج۴، ش۳۵۷}

ماده ۷۷۴ (رهن دِین و منفعت): مال مرهون باید عین معین باشد و رهن دین و منفعت باطل است.
۱-کلی در معین (مقدار معین به طور کلی از شیی متساوی الاجزاء) در حکم معین است و میتواند موضوع رهن قرار گیرد و قبض آن به یکی از دو صورت انجام می‌پذیرد: ۱)تسلیم تمام مالی که بخشی از آن وثیقه قرار گرفته است. ۲)انتخاب مقدار معین به وسیله راهن و تسلیم آن به مرتهن. {دکتر سیدحسن امامی، ج۲، ص۳۳۸}
۲-اموال غیرمادی(مانند حق تالیف و اختراع و سرقفلی و مطالبات) را نمیتوان به رهن داد. {ع.م، ج۴، ش۳۵۳}
۳-وثیقه نهادن اسنادی که دارای ارزش اعتباری و قابل داد و ستد است (مانند اسکناس و اسناد وجه حامل و سهام بی‌نام شرکت‌ها) درست است، زیرا در حکم عین معین است. ولی، اسنادی که در حکم سند طلب است قابل رهن دادن به نظر نمی‌رسد. {همان کتاب}
۴-راهن میتواند به مرتهن وکالت دهد که منافع را به دیگری واگذارد و عوض را به عنوان وثیقه نزد خود نگاه دارد. همچنین، حق دارد منافع را به مرتهن انتقال دهد و شرط کند که اجاره‌بها نزد مرتهن وثیقه بماند. {همان کتاب، ش۳۵۴}
۵-طلبکار میتواند حق خود را به طور شرطی و با حق استرداد به مرتهن انتقال دهد و از بابت آن اعتبار بگیرد. در نتیجه، هرگاه مبلغی را که به وام گرفته است نپردازد، خریدار شرطی(وام دهنده) حق دارد از محل مورد مطالبه پول خود را وصول کند. {همان کتاب، ش۳۵۶}
۶-بدهکاری که طلب از او باید مورد وثیقه قرار گیرد، میتواند ضامن وام گیرنده شود، با این شرط که وام دهنده در صورتی به او رجوع کند که مدیون دِین خود را بپردازد. {همان کتاب}
۷-بدهکار میتواند به بستانکار وکالت دهد تا طلب او را وصول کند و هر چه را به دست می‌آورَد نزد خود به عنوان وثیقه نگاه دارد یا بابت طلب تملک کند. {دکتر سیدحسن امامی، ج۲، ص۳۳۱و۳۳۸}

ماده ۷۷۵ (شرایط دِین): برای هر مالی که در ذمه باشد ممکن است رهن داده شود ولو  عقدی که موجب اشتغال ذمه است قابل فسخ باشد.
۱-رهن در برابر اعیان درست نیست، اگر ضمان تلف آن بر عهده راهن نباشد. ولی، در مورد اعیان مضمونه(مانند مال مغصوب و عاریه مضمونه) نسبت به درستی رهن اختلاف است: برای دیدن نظر مخالف که رهن را باطل می‌داند، {ر.ک دکتر سیدحسن امامی، ج۲، ص۳۵۲ / دکتر جعفری لنگرودی، رهن و صلح، ش۵۳} (بر طبق ماده ۱۰ ق.م عقد را نافذ میداند) و برای دیدن نظر موافق، {ر.ک ع.م، ج۴، ش۳۶۶} زیرا ضمان مثل یا قیمت مال خود دِینی است که پیش از تلف برعهده متصرف قرار می‌گیرد و به این دلیل از محل وثیقه قابل استیفاء است.
۲-رهن برای دیدن آینده (مانند رهن برای وامی که خواهد گرفت یا ثمن معامله‌ای که خواهد کرد) باطل است. {ع.م، ج۴، ش۳۶۶}
۳-در مورد دِینی که سبب آن ایجاد شده و دِین معلق که هنوز ثابت بر ذمه نشده اختلاف است: مشهور آن را باطل می‌داند {ر.ک دکتر سیدحسن امامی، ج۲، ص۳۵۳ / محمد بروجردی عبده، ص۴۰۳ / دکتر جعفری لنگرودی، همان کتاب، ش۱۱۵}. با وجود این، نفوذ ضمان بر مبنای ماده۶۹۱ قانون مدنی ترجیح دارد. {ع.م، ج۴، ش۳۶۷}
۴-بانک میتواند پس از دادن اعتبار، از مشتریان از محل  اعتبار وام می‌گیرند، رهن بگیرد و قراردادی که در این زمینه بسته می‌شود تابع عقد رهن است. {ر.ک همان کتاب}
۵-دادن رهن به عنوان تضمین حُسن‌اجرای قرارداد درست است. ولی دادن وثیقه برای جبران خسارت ناشی از عهد شکنی تابع احکام رهن نیست و تابع ماده۱۰ قانون مدنی است. {همان کتاب، ش۳۶۷}
۶-رهن برای ضمان درک و ضمان معاوضی درست است و فروشنده میتواند به خریدار برای تضمین تعهدات خود رهن بدهد. {ر.ک همان کتاب، ش۳۶۸}

ماده ۷۷۶ (تعدد راهن و مرتهن): ممکن است یک نفر مالی را در مقابل دو یا چند دین که به دو  یا چند نفر دارد رهن بدهد در این صورت مرتهنین باید به تراضی معین کنند که رهن  در تصرف چه کسی باشد و همچنین ممکن است دو نفر یک مال را به یک نفر در مقابل  طلبی که از آن‌ها دارد رهن بدهند.
۱-در فرض نخست ماده۷۷۶ قانون مدنی اختلاف شده است که آیا: ۱)تمام مال مرهون در برابر هر یک از طلب‌ها رهن است. ۲)به نسبت میزان هر طلب سهم مشاعی از عین وثیقه آن قرار می‌گیرد؛ ۳)هریک از مرتهنان، قطع نظر از میزان طلب، سهم مساوی از وثیقه دارد: در تایید نظر نخست، {ر.ک ع.م، ج۴، ش۳۳۵} و برای تأیید نظر سوم، {ر.ک دکتر امامی، ج۲، ص۳۵۷ / دکتر جعفری لنگرودی، رهن و صلح، ش۷۷}
۲-در مورد تعدد راهن (بند۲ ماده۷۷۶ قانون مدنی ظاهر این است که سهم هر مدیون رهن دِین او است و با پرداخت آن آزاد می‌شود. {ر.ک ع.م، ج۴، ش۳۳۶}

ماده ۷۷۷ (توکیل برای فروش مال مرهون): در ضمن عقد رهن یا به موجب عقد علی‌حده، ممکن است راهن  مرتهن را وکیل کند که اگر در موعد مقرر راهن قرض خود را ادا ننمود مرتهن از عین  مرهونه یا قیمت آن طلب خود را استیفا کند و نیز ممکن است قرار دهد وکالت مزبور  بعد از فوت مرتهن با ورثه‌ی او باشد و بالاخره ممکن است که وکالت به شخص ثالث  داده شود.
{ر.ک ماده۳۴ قانون ثبت}
۱-در این که آیا وکالت ورثه مرتهن به طور مستقیم برقرار شده، یا تابع حق رهن است که به وارثان می‌رسد یا ایجاد حق است اختلاف وجود دارد. {ع.م، ج۴، ش۱۲۹}
۲-نیابتی که به فوت موکل از بین نرود در بخش بعد از فوت وصایت است. {همان کتاب}
۳-از آن جا که عقد رهن نسبت به مرتهن جایز است (ماده۷۸۷)، او میتواند از امتیاز خود نسبت به بر رهن بگذرد. شرط وکالت در فروش نیز او را پایبند نمی‌کند و اثر آن تنها اسقاط حق عزل راهن(موکل) است. {همان کتاب، ش۳۴۰}
۴-ماده۳۴ قانون ثبت مرتهن را ناگزیر می‌کند که برای فروش مال مرهون و استیفای طلب به مقام‌های عمومی رجوع کند: در مورد سند عادی به دادگاه. به همین جهت یعنی به نَسخ ضمنی ماده ۷۷۷ نظر داده‌اند. {دکتر جعفری لنگرودی، رهن و صلح، ص۸۴، ش۱۳۳} ولی باید گفت که ماده۳۴ قانون ثبت از اختیار وکیل می‌کاهد {ر.ک ع.م، ج۴، ش۳۴۱}.
۵-شرط تعلق رهن یا تملیک قهری آن به مرتهن با مفاد مواد۳۳و۳۴ قانون ثبت مخالف است و اثری ندارد. {ع.م، ج۴، ش۳۴۲} و برای دیدن نظر مخالف، {ر.ک دکتر امامی، ج۲، ص۴۶۷ / دکتر جعفری لنگرودی، همان کتاب، ش۱۲۶}.
۶-هنگام سر رسید دِین و پس از رجوع مرتهن به راهن، دادن وکالت برای فروش به او مانعی ندارد، زیرا مفاد ماده۳۴ قانون ثبت تراضی طرفین را در فروش مال مرهون منع نمی‌کند. {ع.م، ج۴، ش۳۸۳}

ماده ۷۷۸ (منع مرتهن از فروش): اگر شرط شده باشد که مرتهن حق فروش عین مرهونه را ندارد  باطل است.
۱-در این که حکم بطلان تنها ناظر به شرط است یا عقد را هم باطل می‌کند، اختلاف و تردید هست: ۱)مشهور نظر به بطلان عقد دارد، به دلیل تعارض شرط با مقتضای رهن؛ ۲)بعضی بطلان را با اتکاء به ظاهر ماده۷۷۸ قانون مدنی محدود به شرط می‌کنند و جوهر رهن را ایجاد تعلق حق مرتهن و حبس عین به سود او میدانند {ع.م، ج۴، ش۳۴۳}.
۲-بطلان شرط در صورتی است که حق درخواست اجبار به فروش از مرتهن سلب شود، ولی شرطی که فروش را  مقید به بهای معین یا اذن شخص ثالث کند نافذ است، مگر در فرضی که با مفاد ماده۳۴ قانون ثبت تعارض پیدا کند. {همان کتاب}.

ماده ۷۷۹ (اجبار راهن به فروش): هر گاه مرتهن برای فروش عین مرهونه وکالت نداشته باشد و  راهن هم برای فروش آن و ادای دین حاضر نگردد مرتهن به حاکم رجوع می‌نماید تا  اجبار به بیع یا ادای دین به نحو دیگر بکند.
{ر.ک ماده۷۷۷ ق.م}

ماده ۷۸۰ (تقدم مرتهن بر سایر طلبکاران): برای استیفای طلب خود از قیمت رهن، مرتهن بر هر طلبکار  دیگری رجحان خواهد داشت.
{ر.ک ماده۲۲۷ ق.ا.ح / بند۱ ماده۱۴۸ قانون اجرای احکام مدنی / مواد۱۵۴ به بعد ق.ث}
۱-قلمرو این حق تقدم تنها به عین مرهون محدود نمی‌شود و همه متعلقات و ثمره‌های متصل آن را در بر می‌گیرد (مواد۷۸۵و۷۸۶ ق.م).
۲-در مواردی که چند مرتهن به ترتیب بر مالی حق وثیقه پیدا کرده‌اند، حق تقدم بر مبنای تاریخ ایجاد رهن است: ابتدا نخستین مرتهن طلب خود را از قیمت بر می‌دارد سپس مرتهن دوم و بعدی به ترتیب ایجاد رهن. در صورت فک رهن مقدم، تمام مال وثیقه رهن بعدی است. {ر.ک ماده۳۴ ق.ث / ع.م، ج۴، ش۳۸۷}

ماده ۷۸۱ (فزونی و نقص قیمت مال مرهون): اگر مال مرهون به قیمتی بیش از طلب مرتهن فروخته شود  مازاد، مال مالک آن است و اگر بر عکس حاصل فروش کمتر باشد مرتهن باید برای  نقیصه به راهن رجوع کند.
{ر.ک ماده۳۴ ق.ث / ماده۲۲۷ ق.ا.ح / مواد۵۱۶و۵۱۸ ق.ت}
-تشریفات فروش مال مرهون در ماده۳۴ قانون ثبت به گونه‌ای است که مرتهن هیچ گاه نمیتواند به استناد نقص قیمت مال مرهون، به سایر اموال راهن رجوع کند. زیرا حراج از کل مبلغ طلب و خسارات شروع می‌شود یا به همان قیمت به مرتهن واگذار می‌گردد: یعنی قانون‌گذار فرض می‌کند که مرتهن یا خریدار شرطی با تملک مورد رهن به تمام حق خود رسیده است. {ر.ک ع.م، ج۴، ش۳۸۴}

ماده ۷۸۲ (اعسار و ورشکستگی راهن): در مورد قسمت اخیر ماده‌ی قبل اگر راهن مفلس شده باشد  مرتهن با غرماء شریک می‌شود.
{ر.ک ماده۲۲۷ ق.ا.ح / مواد۵۱۶و۵۱۸ ق.ت}

ماده ۷۸۳ (پرداخت بخشی از دِین): اگر راهن مقداری از دین را اداء کند حق ندارد مقداری از  رهن را مطالبه نماید و مرتهن می‌تواند تمام آن را تا کامل دین نگاه دارد مگر  این که بین راهن و مرتهن ترتیب دیگری مقرر شده باشد.
۱-تجزیه دِین هم باعث تجزیه حق رهن نمی‌شود: اگر پدر خانواده‌ای بمیرد و دارایی او به سه پسرش برسد، یکی از پسران که بیش از ۳/۱ بدهی را بر ذمه ندارد، هرگاه بدهی خود را بدهد، ۳/۱ از وثیقه را که به او رسیده است آزاد نمی‌کند. {ر.ک ع.م، ج۴، ش۳۲۴}
۲-هرگاه مرتهن مدیون را از بخشی از دِین ابراء کند، این اقدام وثیقه را آزاد نمی‌کند و تمام آن در رهن باقی می‌مانَد تا تمام طلب پرداخته شود. {همان کتاب}
۳-هرگاه چند مال وثیقه یک طلب باشد، ظاهر از مفاد تراضی این است که مرتهن میتواند، در صورتی که قیمت مال کافی باشد، تمام طلب خود را از هر کدام که بخواهد وصول کند و تلف بعضی از آن اموال بخشی از دِین را بدون وثیقه نمی گذارد. {همان کتاب}

ماده ۷۸۴ (تبدیل مال رهن): تبدیل رهن به مال دیگر به تراضی طرفین جائز است.

ماده ۷۸۵ (توابع و متعلقات رهن): هر چیزی که در عقد بیع بدون قید صریح به عنوان متعلقات جز  مبیع محسوب می‌شود در رهن نیز داخل خواهد بود.
{ر.ک مواد۳۵۷تا۳۶۰ ق.م}

ماده ۷۸۶ (ثمره و زیادتی حاصل در رهن): ثمره‌ی رهن و زیادتی که ممکن است در آن حاصل شود در صورتی  که متصل باشد جزو رهن خواهد بود و در صورتی که منفصل باشد متعلق به راهن است  مگر این که ضمن عقد بین طرفین ترتیب دیگری مقرر شده باشد.
۱-رهنی که در آن تعلق منافع مورد رهن به مرتهن شرط شده است «رهن تصرف» نامیده می‌شود. {ع.م، ج۴، ش۳۴۴}
۲-در معاملات با حق استرداد، مانند بیع شرط، منافع بدون نیاز به شرط به خریدار تعلق دارد (ماده۷۲۲ ق.آ.د.م سابق).

ماده ۷۸۷ (لزوم و جواز رهن): عقد رهن نسبت به مرتهن جائز و نسبت به راهن لازم است و  بنابراین مرتهن می‌تواند هر وقت بخواهد آن را بر هم زند ولی راهن نمی‌تواند قبل  از این که دین خود را ادا نماید و یا به نحوی از انحا قانونی از آن بری شود رهن  را مسترد دارد.
{ر.ک تبصره۶ ماده۳۴ قانون ثبت}

ماده ۷۸۸ (فوت راهن و مرتهن): به موت راهن یا مرتهن رهن منفسخ نمی‌شود ولی در صورت فوت  مرتهن راهن می‌تواند تقاضا نماید که رهن به تصرف شخص ثالثی که به تراضی او و  ورثه معین می‌شود داده شود. در صورت عدم تراضی، شخص مزبور از طرف حاکم معین  می‌شود.
-در صورت فوت راهن، مساله مورد اختلاف است و به نظر می‌رسد مرتهن نتواند از مفاد ماده۷۸۸ قانون مدنی به سود خود  برای تعیین متصرف استفاده کند. زیرا وارثان مالکان جدید عین‌مرهون هستند و تسلط آنان بر مال مورد رهن نتیجه این حق است نه نیابت. {ر.ک ع.م، ج۴، ش۳۷۹ / دکتر امامی، ج۲، ص۳۵۹}

ماده ۷۸۹ (مسئولیت و امانت مرتهن): رهن در ید مرتهن امانت محسوب است و بنابراین مرتهن مسئول  تلف یا ناقص شدن آن نخواهد بود مگر در صورت تقصیر.
{ر.ک ماده۶۳۱ ق.م}

ماده ۷۹۰ (بقای امانت پس از انحلال رهن): بعد از برائت ذمه‌ی مدیون، رهن در ید مرتهن امانت است لیکن  اگر با وجود مطالبه، آن را رد ننماید ضامن آن خواهد بود اگر چه تقصیر نکرده  باشد.
{ر.ک ماده۶۳۱ ق.م}

ماده ۷۹۱ (رهن قهری بدل عین): اگر عین مرهونه به واسطه‌ی عمل خود راهن یا شخص دیگری تلف  شود باید تلف‌کننده بدل آن را بدهد و بدل مزبور رهن خواهدبود.
۱-در صورتی که بدل مورد رهن پول باشد، مرتهن نمیتواند پیش از سررسید دِین آن را بابت طلب خود بردارد و باید پول را همچون امانت راهن نزد خود نگاه دارد. {ع.م، ج۴، ش۳۳۸}
۲-در فرضی که عین مرهون در تصرف راهن بوده است، بدلی پولی نیز به او داده می شود و به نظر می‌رسد که مرتهن حق تامین آن را به سود خود دارد، زیرا پول به عنوان مال مثلی و معیار ارزش در گردش داد و ستد است و احتمال تلف آن به مراتب بیش از عین مرهون است و مبنای تراضی دو طرف به باقی ماندن آن نزد راهن تغییر کرده و از بین رفته است.

ماده ۷۹۲ (عدم شمول وکالت در فروش در بدل): وکالت مزبور در ماده ۷۷۷ شامل بدل مزبور در ماده فوق  نخواهد بود.

ماده ۷۹۳ (تصرف منافی حق مرتهن): راهن نمی‌تواند در رهن تصرفی کند که منافی حق مرتهن باشد  مگر به اذن مرتهن.
۱-رهن دادن مکرر از سوی راهن منافی با حق مرتهن نیست، زیرا حق او مقدم بر حق مرتهن دوم است که در اصطلاح می‌گویند «رهن مازاد» {آیین نامه اجرای مفاد اسناد رسمی لازم‌الاجراء و طرز رسیدگی به شکایت از عملیات اجرایی مصوب تیرماه۱۳۳۵ (مواد۱۳۱و۱۳۲) / ع.م، ج۴، ش۳۳۴}
۲-تسلیم مادی عین به مرتهن دوم، به ویژه در مورد اموال منقول، تصرف منافی با حق مرتهن است، ولی تسلیم معنوی اشکال ندارد. {همان کتاب}
۳-تصرفات ناقل ملکیت را مشهور منافی با حق مرتهن می‌داند و منع می‌کند و ماده۲۶۴ قانون آیین دادرسی مدنی سابق و لحن ماده۳۴ مکرر اصلاح شده قانون ثبت و مفاد ماده۲۲۹ قانون امور حِسبی نیز نظر مشهور را تایید می‌کند. با وجود این، انتقال عین مرهون به حق مرتهن صدمه نمی زند، زیرا حق او نیز عینی است و بر مورد انتقال باقی می‌مانَد و حاکم بر حق مالکیت انتقال گیرنده است {ع.م، ج۴، ش۳۷۶}. بعضی از فروش عین مرهون را با قید حق بستانکار مقدم مجاز می‌شمرند {دکتر سیدحسن امامی، ج۲، ص۳۷۰}.
۴-در مورد نفوذ اجازه مورد رهن اختلاف است و ممنوع بودن آن به ویژه در مورد اعیان مشمول قانون روابط موجر و مستاجر ۱۳۵۶ ترجیح دارد. {ر.ک ع.م، ج۴، ش۳۷۷}

ماده ۷۹۴ (اختیار راهن در تصرف): راهن می‌تواند در رهن تغییراتی بدهد یا تصرفات دیگری که  برای رهن نافع باشد و منافی حقوق مرتهن هم نباشد به عمل آورد بدون این که مرتهن  بتواند او را منع کند، در صورت منع اجازه با حاکم است.
-نظر مشهور تنها تصرف منافی با حق مرتهن ممنوع است و تصرفی که زیانی ندارد و فایده‌ای هم نمی‌رسانَد مجاز است {ر.ک ع.م، ج۴، ش۳۷۵}. ولی بعضی نیز آن را  مقید به نافع بودن برای رهن دانسته‌اند {محمد بروجردی عبده، صفحات۴۰۵و۴۰۶}. مفاد ماده۷۹۴ قانون مدنی نظر اخیر را تأیید می‌کند مگر اینکه تصرف به معنی مادی باشد و مفهوم ماده۷۹۳ معید نظر مشهور است.

فصل نوزدهم - در هبه
ماده ۷۹۵ (تعریف): هبه عقدی است که به موجب آن یک نفر مالی را مجاناً به کس  دیگری تملیک می‌کند، تملیک‌کننده واهب، طرف دیگر را متهب، مالی را که مورد هبه  است عین موهوبه می‌گویند.
۱-تعریف ماده۷۹۵ و به ویژه کلمه «مال» شامل هبه دِین و منفعت هم می‌شود و به تملیک رایگان عین اختصاص نمی‌یابد. {ر.ک ع.م، ج۳، ش۱۵، ۳۸و۳۹}
۲-وجود شرط عوض در هبه منافاتی با رایگان بودن تملیک ندارد، زیرا شرط در برابر تملیک قرار نمی‌گیرد. {ر.ک ماده۸۰۱ ق.م}
۳-پاره‌ای از نویسندگان در امکان هبه «کلی» تردید دارند بدین اعتبار که کلی قابل قبض نیست {دکتر امامی، ج۲، ص۳۸۹}.  در فقه نیز بعضی بطلان هبه کلی را تایید کرده‌اند، ولی نظر مشهور در میان نویسندگان نفوذ هبه کلی است. {ع.م، ج۳، ش۳۷}
۴-ظاهر تعریف ماده۷۹۵ و به ویژه مفهوم «تملیک» شامل انتقال رایگان حقوقی مانند حق انتفاع و ارتفاق و رهن و تحجیر نمی‌شود. {همان کتاب، ش۴۰}

ماده ۷۹۶ (اهلیت واهب): واهب باید برای معامله و تصرف در مال خود اهلیت داشته  باشد.
-افزودن واژه تصرف به عبارت ماده برای اشاره به این نکته است که واهب، علاوه بر داشتن اهلیت معامله، نباید ورشکسته باشد یا در مالی تصرف کند که وثیقه طلب خاصی است.

ماده ۷۹۷ (لزوم مالکیت واهب): واهب باید مالک مالی باشد که هبه می‌کند.

ماده ۷۹۸ (اثر قبض): هبه واقع نمی‌شود مگر با قبول و قبض متهب اعم از این که  مباشر قبض خود متهب باشد یا وکیل او و قبض بدون اذن واهب اثری ندارد.
۱-مقصود از «اذن واهب» رضای او به قبض مال به عنوان متهب و تملیک کننده است، وگرنه اذنی که به منظور ایداع یا عرضه برای فروش داده شود اثر ندارد.
۲-در این که آیا قبض عنصری اضافی و خارج از عقد است که تملیک را کامل می‌کند یا در زمر? ارکان عقد بشمار می‌آید، اختلاف و تردید است و به نظر می‌رسد که قانون مدنی نظر دوم را ترجیح داده است. {ع.م، ج۳، ش۲۴}
۳-وکیلی که برای قبض معین می‌شود ممکن است خود واهب باشد و این تمهید برای رفع اشکال هبه مشاع به کار می‌رود، زیرا بدون این که موجب تصرف در مال شریکان شود و نیاز به اذن آنان پیدا شود، متهب جانشین واهب می‌گردد. وکالت دادن به واهب در صورتی موثر است که مال مشاع در تصرف خود او باشد. {همان کتاب، ش۳۰}

ماده ۷۹۹ (هبه به محجور): در هبه به صغیر یا مجنون یا سفیه قبض ولی معتبر است.

ماده ۸۰۰ (قبض پیش از هبه): در صورتی که عین موهوبه در ید متهب باشد محتاج به قبض  نیست.
۱-قانونگذار بر مبنای غلبه فرض کرده است که هر مالک از وضع مال خود و متصرف آن آگاه است، پس وقتی آن را به متصرف می‌بخشد، به طور ضمنی اذن در قبض را نیز می‌دهد و بدین ترتیب تعارضی میان ماده۷۸۹ قانون مدنی و ۸۰۰ باقی نمی‌مانَد.
۲-در موردی که ولی با قیم محجور مالی را که در تصرف دارد به محجور می‌بخشد، با وقوع تراضی هبه نیز تحقق می‌یابد. {ع.م، ج۳، ش۲۶}

ماده ۸۰۱ (هبه با شرط عِوَض): هبه ممکن است معوض باشد و بنابراین واهب می‌تواند شرط کند  که متهب مالی را به او هبه کند یا عمل مشروعی را مجاناً به جا آورد.
۱-مقصود از «هبه معوض» در ماده۸۰۱ قانون مدنی هبه با شرط عوض است به گونه‌ای که مبادله‌ای صورت نپذیرد. به همین جهت در بیان کیفیت عوض توضیح  داده شده است که «متهب مالی را به او هبه کند» یا «عمل مشروعی را مجانا بجا آورد» یعنی دو هبه(یکی اصلی و دیگری فرعی و به صورت شرط) در یک عقد جمع شود و به هیچ کدام از دو هبه نتوان اطلاق عوض کرد. {ع.م، ج۱، ش۹ و ج۳، ش۸، ۱۱، ۱۹ و ۶۸}
۲-لزومی ندارد که شرط از نظر ساختمان حقوقی خود عملی رایگان باشد. بنابراین در هبه ممکن است فروش یا اجاره مالی به مبلغ معین شرط شود. {همان کتاب، ش۶۸}

ماده ۸۰۲ (فوت یکی از دو طرف قبل از قبض): اگر قبل از قبض، واهب یا متهب فوت کند هبه باطل می‌شود.
-باید حجر واهب را بر فوت او افزود، زیرا اگر قبض داخل در مفهوم عقد و موکول به اذن واهب باشد، برحسب قاعده، حجر واهب نیز باید مانع انعقاد هبه شود. برعکس، حجر متهب اثری در وقوع هبه ندارد و قبض مال موهوب با ولی او است. (ماده۷۹۹ ق.م.)

ماده ۸۰۳ (رجوع از هبه): بعد از قبض نیز واهب می‌تواند با بقای عین موهوبه از هبه  رجوع کند مگر در موارد ذیل:
۱)در صورتی که متهب پدر یا مادر و یا اولاد واهب باشد؛
۲)در صورتی که هبه معوض بوده و عوض هم داده شده باشد؛
۳)در صورتی که عین موهوبه از ملکیت متهب خارج شده یا  متعلق حق غیر واقع شود خواه قهراً مثل این که متهب به واسطه‌ی فلس محجور شود  خواه اختیاراً مثل این که عین موهوبه به رهن داده شود؛
۴)در صورتی که در عین موهوبه تغییری حاصل شود.
۱-در این مساله که آیا هبه در شمار عقود جایز است یا لازم اختلاف وجود دارد، ولی آنچه مسلم است این که هبه با مرگ یکی از دو طرف منحل نمی‌شود و حق رجوع واهب از بین می‌رود (ماده۸۰۵ ق.م).
۲-پس از قبض هبه نسبت به متهب لازم است. {ع.م، ج۳، ش۱۲}
۳-کلمه «اولاد» در بند۱ ماده۸۰۳ قانون مدنی شامل نواده‌ها نیز می‌شود. {همان کتاب}
۴-مقصود از هبه معوض در بند۲ ماده۸۰۳ هبه با شرط عوض است که پس از اجرای شرط بر واهب واجب می‌شود.
۵-با خروج عین موهوبه از ملکیت متهب حق رجوع ساقط می‌شود، هر چند که هنگام رجوع دوباره به ملکیت او درآمده باشد. {همان کتاب، ش۶۱}
۶-در این که آیا اجازه دادن مال موهوب نیز حق رجوع واهب را ساقط می‌کند یا آن حق به دلیل بقای مالکیت عین از بین نمی‌رود اختلاف شده است، ولی تعلق حق مستأجر بر عین را میتوان از مصداق‌های بند۳ ماده۸۰۳ قانون مدنی دانست. برعکس، عاریه دادن عین موهوب حق رجوع واهب را ساقط نمی‌کند. {ر.ک ع.م، ج۳، ش۶۲ / دکتر امامی، ج۲، ص۳۹۷}
۷-مقصود از تغییر عین موهوبه در بند۴ ماده۸۰۳ قانون مدنی، دگرگونی است که صورت عرفی عین را تغییر دهد، هرچند که در اثر آن ماهیت دیگری به وجود نیاید: مانند ساختن زیور زنانه از طلا یا دوختن لباس از پارچه موهوب و کشیدن تابلوی نقاشی از رنگ و روغن و آرد کردن گندم و احداث باغ و خانه در زمین. {ع.م، ج۳، ش۶۳}
۸-تغییر عین موهوبه باعث سقوط حق رجوع واهب می‌شود، هرچند مستند به فعل و تصرف متهب نباشد. {همان کتاب} و برای دیدن نظر مخالف، {دکتر موسی عمید، هبه و وصیت، ش۱۸۹}
۹-در این که آیا تلف بعض از عین در حکم تلف تمام آن است یا در بخش تلف نشده حق رجوع باقی است اختلاف شده است. به نظر می‌رسد که اگر تلف بعضی باعث تغییر اساسی شود یا عین مرهوب را از ارزش بیندازد، حق رجوع ساقط می‌شود، وگرنه نسبت به بقیه قابل اعمال است. {ع.م، ج۳، ش۶۳}
۱۰-برای کاستی‌ها و ضایعاتی که پس از هبه در موضوع آن ایجاد می‌شود، واهب حق گرفتن «ارش» یا مطالبه خسارت از متهب ندارد، حتی اگر او باعث خسارت شده باشد. {همان کتاب، ش۵۱}

ماده ۸۰۴ (تملک نما‌اات متصل و منفصل): در صورت رجوع واهب نماات عین موهوبه اگر متصل باشد مال  واهب و اگر منفصل باشد مال متهب خواهد بود.
{ر.ک ماده۲۸۷ ق.م}
۱-حمل حیوان اگر در زمان مالکیت متهب ایجاد شده باشد و در دید عرف نیز بتوان آن را محسوس و مستقل شمرد از آن متهب است، هر چند در زمان رجوع هنوز در شکم مادر باشد. برعکس، هرگاه حیوان حامل فروخته شود و واهب رجوع کند،  حمل از آن واهب است. بدین ترتیب، حمل به منزله نمای منفصل است، به این اعتبار که به طور طبیعی از اصل جدا می‌شود. ماده۳۵۸ ق.م. {ع.م، ج۳، ش۵۱ / ماده۳۵۸ ق.م}.
۲-شیر در پستان حیوان و میوه درخت پس از ظهور و به ویژه هنگام رسیدن در زمره منافع منفصل است ولی پشم حیوان، تا زمانی که هنگام چیدن آن فرا نرسیده است، از حیوان تبعیت می‌کند. {همان کتاب}
۳-هرگاه متهب در عین موهوبه تعمیراتی کند یا تغییر جزئی دهد که بر قیمت آن بیفزاید، حاصل کار او (اضافه قیمت) به او تعلق دارد. (ماده۲۸۸ ق.م.)

ماده ۸۰۵ (رجوع بعد از فوت یکی از دو طرف): بعد از فوت واهب یا متهب رجوع ممکن نیست.
-حجر واهب یا متهب حق رجوع را از بین نمی‌برَد. با وجود این، به نظر می‌رسد رجوع امر شخصی است و ولی یا مقیم واهبی که پس از هبه کردن محجور شده است نمیتواند از آن رجوع کند و شخص واهب باید در این باره تصمیم بگیرد. {ع.م، ج۳، ش۳۸}

ماده ۸۰۶ (هبه طلب به بدهکار): هر گاه داین طلب خود را به مدیون ببخشد حق رجوع ندارد.
۱-بخشش طلب به مدیون «ابراء» نیست و تحقق آن نیاز به قبول دارد.
۲-دلیل عدم ایجاد حق رجوع این است که در اثر بخشش نیز دِین ساقط می‌شود و مال موهوب باقی نمی‌ماند.
۳-ماده۸۰۶ قانون مدنی دلالت بر نفوذ هبه کلی در ذمه دارد.
۴-به نظر می‌رسد که هبه طلب به غیرمدیون نیز جایز است و قبض عرفی و معنوی آن امکان دارد. {ع.م، ج۳، ش۳۸}

ماده ۸۰۷ (صدقه): اگر کسی مالی را به عنوان صدقه به دیگری بدهد حق رجوع  ندارد.

قسمت سوم - در اخذ به  شفعه
ماده ۸۰۸ (تعریف): هر گاه مال غیرمنقول قابل تقسیمی، بین دو نفر مشترک باشد و  یکی از دو شریک، حصه‌ی خود را به قصد بیع به شخص ثالثی منتقل کند شریک دیگر حق  دارد قیمتی را که مشتری داده است به او بدهد و حصه‌ی مبیعه را تملک کند. این حق  را حق شفعه و صاحب آن را شفیع می‌گویند.
۱-تملک شفیع به طور مستقیم از ملک خریدار و تنها با اراده شفیع صورت می‌پذیرد و در صورتی که شرایط آن جمع باشد، هیچ تشریفات دیگر و از جمله اقامه دعوا و الزام به تملیک به طرفیت شریک و خریدار ندارد. دعوای اخذ به شفعه تنها به منظور اثبات و احراز شرایط عمل حقوقی است که پیش از آن واقع شده است و حکم چهره اعلامی دارد نه تاسیسی. {ر.ک ایقاع، قرائت و تمرین (۵) و ش۲۰۳}
۲-دعوای اخذ به شفعه باید به طرفیت خریدار و شریک اقامه شود و دعوا بر خریدار و شریک اقامه شود و دعوا بر خریدار به تنهایی قابل استماع نیست. {دیوان کشور، شعبه۱۴، ح.ش۱۱۰۴ - ۶۹/۱۱/۲۸: پرونده ۹۶/۲۸۴ شعبه ۱۸ دادگاه حقوقی یک و دادنامه۱۰۱ - ۶۹/۳/۵}
۳-شرط محدود بودن شریکان مربوط به مرحله ایجاد حق است نه اجرای آن. پس، اگر شریک پیش از اخذ به شفعه بمیرد و وارثان متعدد داشته باشد، آنان میتوانند حق مورث را اعمال کنند (ماده۸۲۳ ق.م) همچنین است در موردی که شریکی بخشی از ملک خود را می‌فروشد. {ایقاع، ش۱۳۵}
۴-همسایگی و اتصال دو ملک زمینه ایجاد حق شفعه را فراهم نمی‌آورَد و اشاعه و شرکت شرط ضروری آن است. و مفاد ماده۸۱۰ در مورد دو ملکی که مشترک نیست ولی در ممر و مجرا شریک است استثناء بر این قاعده است. {ر.ک ایقاع، ش۱۲۹}
۵-حق شفعه ویژه املاک است و در اموال منقول راه نمی‌یابد. غیرمنقول تبعی که ملصق به ملک است، اگر به فرض همین اتصال فروخته شود، تابع ملک و موضوع شفعه قرار می‌گیرد. {همان کتاب، ش۱۳۰}
۶-انتقال سهم شریک به هبه و صلح و معاوضه و قراردادن مهر سبب ایجاد حق شفعه نمی‌شود. سهم مشاع نیز باید مبیع قرار گیرد نه ثمن. {دکتر سیدحسن امامی، ج۳، ص۸}
۷-ظاهر ماده۸۰۸ قانون مدنی این است که شفیع باید پیش از هر اقدام دیگر ثمن را در اختیار خریدار گذارد و آنگاه به اجرای حق (تملک) دست زند. پس، شفیع باید ثمن را بی درنگ پس از آگاهی بپردازد یا ایداع کند، زیرا درنگ او سبب اسقاط حق شفعه می‌شود. {همان کتاب، ش۱۴۴ / ماده۸۲۱ ق.م}

ماده ۸۰۹ (فروش بنا و درخت بدون زمین): هر گاه بنا و درخت بدون زمین فروخته شود حق شفعه نخواهد  بود.

ماده ۸۱۰ (اشتراک در مَمَر یا مجری): اگر ملک دو نفر در ممر یا مجری مشترک باشد و یکی از آن‌ها  ملک خود را با حق ممر یا مجری بفروشد دیگری حق شفعه دارد اگر چه در خود ملک،  مشاعاً شریک نباشد ولی اگر ملک را بدون ممر یا مجری بفروشد دیگری حق شفعه  ندارد.
-آپارتمان‌های ساخته شده در زمین مشاع از زمینه‌های شایع ماده۸۱۰ قانون مدنی است زیرا در عین حال که هر آپارتمان ملک اختصاصی هر یک از مالکان است، راه عبور و لوله‌های آب در آن‌ها مشترک است. وانگهی، فروشنده با انتقال آپارتمان خود در واقع سهم مشاع در عرصه را نیز می‌فروشد. {ایقاع، ش۱۲۹}

ماده ۸۱۱ (اجرای حق شفعه در وقف): اگر حصه‌ی یکی از دو شریک، وقف باشد متولی یا موقوف‌علیهم  حق شفعه ندارد.
-وقف دارای شخصیت حقوقی است {ع.م، ج۳، قرائت و تمرین (۳)}؛ پس عین مال وقف از آن شخصیت حقوقی است و موقوف علیهم از آن حق انتفاع دارند. در نتیجه، اگر شریک وقف سهم خود را بفروشد، بر طبق قاعده، متولی میتواند اخز به شفعه کند. با وجود این، اعتقاد به نَسخ ضمنی ماده۸۱۱ در مورد متولی دشوار و مورد تردید است. {ایقاع، ش۱۳۲}

ماده ۸۱۲ (اجرای حق در مبیع متعدد): اگر مبیع، متعدد بوده و بعض آن قابل شفعه و بعض دیگر قابل  شفعه نباشد حق شفعه را می‌توان نسبت به بعضی که قابل شفعه است به قدر حصه‌ی آن  بعض از ثمن اجرا نمود.
۱-اجرای این ماده در فرضی که دو کالا با یک ثمن فروخته شده است، بر مبنای ماده۴۴۲ قانون مدنی انجام می‌شود و ثمن به همان شیوه تقسیم می‌شود تا حصه بعضی که قابل شفعه است از ثمن تعیین گردد. {ایقاع، ش۱۴۳}
۲-در فرضی که شریک دو مال مشترک قابل اخذ به شفعه را با هم بفروشد، اگر آنچه واقع شده دو عقد در کنار هم باشد، قابل تبعیض است و جمع آمدن دو معامله در یک سند و تبادل معانی ضمن یک ایجاب و قبول مانع از اجرای حق شفعه درباره یکی از دو مبیع نیست. ولی هرگاه ثمن مشترک و عقد یکی باشد، تبعیض در آن امکان ندارد. {ر.ک همان کتاب، ش۱۴۳}

ماده ۸۱۳ (بیع فاسد): در بیع فاسد، حق شفعه نیست.

ماده ۸۱۴ (بیع خیاری): خیاری بودن بیع مانع از اخذ به شفعه نیست.
{ر.ک ماده۳۶۴ ق.م}
۱-حکم ماده۸۱۴ قانون مدنی در موردی قابل ارایه است که اثر عقد بیع تملیک باشد. در حقوق کنونی، مواد ۳۳و۳۴ قانون ثبت اثر تملیکی را از بیع شرط گرفته و خریدار را در حکم مرتهن قرارداده است و در بیعی که اثر آن تملیک مبیع نباشد شفعه جاری نیست. {ایقاع، ش۱۳۳}
۲-در موردی که شریک ملک مشاع قول نامه‌ای برای فروش سهم خود از ملک تنظیم کند، تا زمانی که سند انتقال در محضر امضاء و ثبت نشده است، شریک دیگر حق شفعه ندارد. {همان کتاب}

ماده ۸۱۵ (عدم امکان تبعیض در تملک): حق شفعه را نمی‌توان فقط نسبت به یک قسمت از مبیع اجرا  نمود. صاحب حق مزبور یا باید از آن صرف نظر کند یا نسبت به تمام مبیع اجرا  نماید.

ماده ۸۱۶(اثر اخذ به شفعه در ابطال معاملات): اخذ به شفعه، هر معامله‌ای را که مشتری قبل از آن و بعد از  عقد بیع نسبت به مورد شفعه نموده باشد، باطل می‌نماید.
۱-بطلان معامله بعد از اخذ به شفعه است و به همین جهت بعضی آن را به فسخ تعبیر کرده‌اند، ولی بهتر است گفته شود که وجود حق شفعه باعث می‌شود که تا معاملات خریدار در برابر شریک «قابل استناد» نباشد. {ر.ک ایقاع، ش۱۳۷و۱۸۱}
۲-درباره اثر اقاله بیع پیش از اخذ به شفعه اختلاف و تردید وجود دارد: از یک سو، اثر اقاله نسبی است و نباید حق ثالث (شفیع) را از بین ببرد و از سوی دیگر، اقاله مبنای حق شفعه(ضرر) را منتفی می‌سازد. نظر مشهور این است که اقاله در امکان اجرای حق شفیع بی اثر است و بعضی ادعا کرده‌اند که اقاله نیز نوعی معامله و مشمول ماده۸۱۶ قانون مدنی است {دکتر امامی، ج۳، ص۳۱و۳۲}. ولی به نظر می‌رسد اقاله در برابر شفیع قابل استناد نباشد نه باطل (ماده۸۱۹ ق.م.): {ر.ک ایقاع، ش۱۳۸}
۳-نسبت به اثر فسخ بیع پیش از اعمال حق شفعه نیز به شدت اختلاف و تردید هست و به نظر می‌رسد، اگر عقد همراه با امکان بازگشت انتقال بسته شود، حق شفعه نیز با ملاحظه همین امکان به وجود می‌آید و اثر اجرای آن منوط بر این است که به مقتضای مفاد آن به انتقال منتهی شود. در نتیجه، اعمال خیاری که سبب آن هنگام بیع موجود بوده است، شرط نفوذ شفعه را از بین می‌برَد. {همان کتاب، ش۱۴۹}

ماده ۸۱۷ (ضمان درک): در مقابل شریکی که به حق شفعه تملک می‌کند مشتری ضامن درک  است نه بایع لیکن اگر در موقع اخذ به شفعه مورد شفعه هنوز به تصرف مشتری داده  نشده باشد شفیع حق رجوع به مشتری نخواهد داشت.
۱-خریدار پس از احراز بطلان بیع و بازگرداندن ثمن به شفیع، خود نیز میتواند بهایی را که به فروشنده داده است از او بگیرد. {ر.ک ایقاع، ش۱۹۰}
۲-موضوع رجوع به مشتری که در بند۲ ماده۸۱۷ قانون مدنی منع شده تسلیم مبیع است: یعنی، تسلیم سهمی را که به تصرف خریدار داده نشده نمیتوان از او خواست و باید به فروشنده رجوع کرد. {همان کتاب، ش۱۹۱ / دکتر سیدحسن امامی، ج۳، ص۳۸}
۳-اگر مالی که بابت ثمن به خریدار داده می‌شود ملک دیگران باشد، اخذ به شفعه باطل است و شفیع باید مبیعی را که در اختیار گرفته است به خریدار بازگردانَد. {ایقاع، ش۱۹۲}

ماده ۸۱۸ (ضمان عیب و تلف مبیع): مشتری نسبت به عیب و خرابی و تلفی که قبل از اخذ به شفعه  در ید او حادث شده باشد ضامن نیست و همچنین است بعداز اخذ به شفعه و مطالبه، در  صورتی که تعدی یا تفریط نکرده باشد.
۱-قید «در صورتی که تعدی یا تفریط نکرده باشد» مربوط به بند۲ ماده۸۱۸ و ضمان مشتری بعد از اخذ به شفعه است. پیش از اخذ به شفعه (بند۱)، خریدار در ملک خود تصرف می‌کند و هیچ ضمانی برعهده ندارد، هرچند که تصرف او نامتعارف باشد. {ر.ک ایقاع، ش۱۸۶}
۲-در بند۲ ماده ۸۱۸ واژه «مطالبه» به احتمال فراوان به معنی اعلام اراده شفیع بر اخذ به شفعه به خریدار است و از تاریخ آگاهی است که تملک و الزام به تسلیم ایجاد می‌شود {ایقاع، ش۱۶۶}؛ در غیر این صورت، اگر مطالبه شفیع به عملی جدای از تملک تعبیر شود، منطوق و مفهوم بند۲ با اصول حقوقی مندرج در احکام امانت(مواد۲۷۸ و ۶۳۱ و ۶۴۰) تعارض پیدا می‌کند، زیرا، نه تنها امین ضامن تعدی و تفریط خویش است، در صورت مطالب و امتناع یا انکار نیز ضامن هر تلف و نقصی است، هرچند منسوب به او نباشد. پس باید گفت آگاه ساختن خریدار جزء مضمون اخذ به شفعه و آغاز تغییر وضع او از مالک به امین است.
۳-در صورتی که عقد بیع قابل تجزیه باشد و یکی از اجزاء موضوع تلف شود، اعمال شفعه نسبت به آنچه باقی مانده ممکن است.

ماده ۸۱۹ (نماآت مبیع): نماآتی که قبل از اخذ به شفعه در مبیع حاصل می‌شود در  صورتی که منفصل باشد مال مشتری و در صورتی که متصل باشد مال شفیع است ولی مشتری  می‌تواند بنایی را که کرده یا درختی را که کاشته قلع کند.
۱-در موردی که تردید در متصل یا منفصل بودن نماء است(مانند میوه رسیده بر درخت)، اصل عدم انتقال و بقاء در ملک خریدار است. {ر.ک ایقاع، ش۱۸۲}.
۲-خریدار میتواند ارزش افزوده ناشی از کار خود را از شفیع بگیرد (ملاک ماده ۲۸۸ق.م.)؛ {ر.ک همان کتاب}.
۳-در این که آیا خریدار میتواند بنا و درخت کاشته شده را قلع نکند یا از بابت قلع آن خسارت بگیرد اختلاف شده است. {ر.ک ایقاع، قرائت و تمرین(۴). ولی، به نظر می‌رسد: ۱)خریدار نمیتواند با وجود درخواست شفیع بنا و درخت را باقی بگذارد؛ ۲) شفیع نمیتواند خریدار را به فروش بنا و درخت الزام کند یا مانع قلع آنها شود؛ ۳)اگر شفیع از مال خریدار استفاده‌ای ببرد باید عوض آن را بدهد؛ ۴)خریدار میتواند از شفیع عوض منافعی را که از قلع بنا و درخت عاید او می‌شود، بگیرد. {همان کتاب}.

ماده ۸۲۰ (کسر ارش از ثمن): هر گاه معلوم شود که مبیع، حین‌البیع معیوب بوده و مشتری  ارش گرفته است شفیع در موقع اخذ به شفعه مقدار ارش را از ثمن کسر می‌گذارد.  حقوق مشتری در مقابل بایع راجع به درک مبیع همان است که در ضمن عقد بیع، مذکور  شده است.

ماده ۸۲۱ (فوریت اخذ به شفعه): حق شفعه فوری است.
۱-مقصود ماده ۸۲۱ قانون مدنی رعایت فوریت عرفی است: درنگ در اخذ به شفعه باعث سقوط حق می‌شود. مهلت عرفی اجرای حق از تاریخ آگاه شدن از وقوع معامله رعایت می‌شود. {ر.ک ایقاع، ش۱۴۱}.
۲-اشتباه در میزان ثمن و کیفیت معامله، اگر اساسی و سبب انصراف از اجرای حق شده باشد، در حکم جهل به وقوع معامله است و درنگ شفیع را توجیه می‌کند. {همان کتاب}.
۳-اصل عدم آگاهی از وجود حق شفعه و فوری بودن آن است، ولی مدعی جهل به قانون باید آنرا اثبات کند. {همان کتاب / و برای دیدن نظر مخالف، ر.ک دکتر سیدحسن امامی، ج۳، ص۱۶و۱۷}.
۴-اگر قوه قاهره مانع از اجرای حق شود، مهلت عرفی جریان نمی‌یابد و برای شفیع عذر موجه است. {همان کتاب، ش۱۴۲}.

ماده ۸۲۲ (اسقاط حق): حق شفعه قابل اسقاط است و اسقاط آن به هر چیزی که دلالت بر  صرف نظر کردن از حق مزبور نماید واقع می‌شود.
۱-در امکان اسقاط حق پیش از وقوع بیع اختلاف است: بعضی گفته‌اند، حق را پیش از به دست آوردن آن نمیتوان اسقاط کرد، و جمع دیگر اراده را نافذ شمرده‌اند. {ر.ک ایقاع، ش۱۵۱ / دکتر سیدحسن امامی، ج۳، ص۲۸}.
۲-رد پیشنهاد فروش سهم شریک دلالت بر اسقاط ضمنی حق شفعه ندارد، مگر این که با قراین و اوضاع و احوال دیگر همراه شود. همچنین است تبریک گفتن به خریدار و تشویق او به معامله کردن. {ر.ک ایقاع، ش۱۵۲ / و برای دیدن نظر مخالف، ر.ک دادگاه حقوقی یک، شعبه۱۴، ح.ش۱۰۱ - ۶۹/۳/۵: همان کتاب، تمرین(۵)}.
۳-اسقاط حق خیاری که برای شریک در بیع پیش بینی شده است به تنهایی دلالت بر اسقاط حق شفعه ندارد، زیرا احتمال دارد برای زمینه سازی اخذ به شفعه باشد، مگر این که با قراین دیگری همراه شود. {همان کتاب، ش۱۵۳}.
۴-هرگاه شریک ضامن درک مبیع یا ثمن در عقد بیع سهم شریک دیگر شود، در دلالت این اقدام بر اسقاط حق شفعه اختلاف است و دلالت قطعی به نظر نمی‌رسد. {همان کتاب، ش۱۵۴}.
۵-انتقال سهم شریک پیش از اخذ به شفعه سبب زوال حق می‌شود و اگر با آگاهی از وجود حق و امکان اجرای آن باشد بر اسقاط حق نیز دلالت دارد. {همان کتاب، ش۱۵۵}.

ماده ۸۲۳ (ارث حق شفعه): حق شفعه بعد از موت شفیع به وارث یا وراث او منتقل می‌شود.
۱-انتقال حق شفعه به دیگری امکان ندارد حتی اگر همراه با سهم شریک باشد. در ارث همراه با مالکیت انتقال می‌یابد و وارثان شخصیت حقوقی او را ادامه می‌دهند. {ر.ک ایقاع، ش۱۲۵و۱۲۶ / دکتر امامی، ج۳، ص۲۶}.
۲-تعدد وارث مانع از اجرای حق شفعه یا سقوط آن نمی شود. {همان کتاب}.
۳-وارثان حق شفعه را به نسبت سهم خود ارث می‌برند، منتها، اجرای این حق باید به طور جمعی صورت پذیرد  تا تبعیضی رخ ندهد (ماده۸۱۵ ق.م).
۴-زن نیز از حق شفعه ارث می‌برَد، هرچند که موضوع تملک زمین باشد، زیرا محروم ماندن زوجه از ارث زمین منافاتی با تملک او به وسیله حق شفعه ندارد. {ایقاع، ش۱۲۵}.

ماده ۸۲۴ (اسقاط حق شفعه از بعض از وارثان): هر گاه یک یا چند نفر از وراث، حق خود را اسقاط کند باقی  وراث نمی‌توانند آن را فقط نسبت به سهم خود اجرا نمایند و باید یا از آن صرف  نظر کنند یا نسبت به تمام مبیع اجرا نمایند.

قسمت چهارم - در  وصایا و ارث
باب اول - در وصایا
فصل اول - در کلیات
ماده ۸۲۵ (اقسام وصیت): وصیت بر دو قِسم است: تملیکی و عهدی.

ماده ۸۲۶ (وصیت تملیکی): وصیت تملیکی عبارت است از این که کسی عین یا منفعتی را از  مال خود برای زمان بعد از فوتش به دیگری مجاناً تملیک کند. وصیت عهدی عبارت است  از این که شخصی یک یا چند نفر را برای انجام امر یا اموری یا تصرفات دیگری  مأمور می‌نماید. وصیت‌کننده موصی، کسی که وصیت تملیکی به نفع او شده است  موصی‌له، مورد وصیت موصی‌به، کسی که به موجب وصیت عهدی، ولی بر مورد ثلث یا بر  صغیر قرار داده می‌شود وصی نامیده می‌شود.
۱-وصیت تملیکی به صورت عقد معوّض (برای مثال ،بیع یا اجاره معلق به فوت) در‌نمی‌آید ،ولی شرط عوض در آن منافاتی با مجانی بودن وصیت ندارد (ماده۸۰۱ ق.م.) با وجود این، بعضی شرط را خلاف مقتضای عقد می‌دانند و هر دو را باطل. {ر.ک دکتر موسی عمید، تقریرات وصیت، ص۱۲و۲۷ / ع.م، ج۳، ش۱۵۹}.
۲-عمل حقوقی در صورتی وصیت است که انشاء آن برای بعد از فوت انشاء‌کننده باشد. {ع.م، ج۳، ش۲۲۱}.
۳-اعطای اختیار به موصی نیز رایگان است، هر چند که موضوع آن وصایت عقد معوّض (مانند فروش خانه) باشد. {ر.ک وصیت، ش۲۹}.

ماده ۸۲۷ (تحقق تملیک): تملیک به موجب وصیت محقق نمی‌شود مگر با قبول موصی‌له پس  از فوت موصی.
۱-اشاره به تحقق تملیک در ماده۸۲۷ قانون مدنی بدین منظور است که مفاد ماده محدود به وصیت تملیکی شود. پس، از تکیه بر تملیک نباید نتیجه گرفت که وصیت پیش از قبول واقع می‌شود و تحقق اثر آن (تملیک) منوط به قبول موصی‌لَه است. زیرا وصیت به عنوان سبب تملیک، اگر کامل باشد، نفوذ حقوقی نیز دارد و باعث انتقال موصی‌بِه بعد از فوت می‌شود و نیازی به قبول ندارد و مفاد ماده۸۲۷ قانون مدنی نشانه نقص سبب است. {ع.م، ج۳، ش۱۶۷ / وصیت، ش۱۸}.
۲-در این که آیا قبول موصی باعث تحقق تملیک نسبت به آینده می‌شود یا تملیک از زمان فوت محقق می‌شود اختلاف است. از مفاد ماده۸۲۷ بر‌می‌آید که قبول موصی‌لَه یکی از ارکان وصیت تملیکی است و پیش از آن هیچ انتقالی صورت نمی‌پذیرد، مگر این‌که احراز شود که قصد مشترک طرفین با اراده موصی  این بوده‌است  که موصی‌بِه از زمان فوت موصی منتقل شود. در این فرض، موضوع انتقال عبارت است از ملکیت موصی‌به و تمام آثار آن در فاصله میان فوت و قبول. بعضی نیز گفته‌اند نظر موصی در غالب موارد همین است (ظاهر) و خلاف آن باید احراز شود. {همان کتاب، ش۱۸۲ به بعد / وصیت، ش۲۸۷ به بعد}.

ماده ۸۲۸ (وصیت بر غیرمحصور و جهت): هر گاه موصی‌له غیر محصور باشد مثل این که وصیت برای فقرا  یا امور عام‌المنفعه شود قبول شرط نیست.
۱-از ظاهر ماده۸۲۸ چنین بر می‌آید که وصیت بر غیر‌محصور تملیکی است و حکم ماده در مورد شرط نبودن قبول استثناء. ولی، از نظر اصول حقوقی، باید نظر کسانی را تایید کرد که وصیت بر غیرمحصور را در زمره وصایای عهدی آورده‌اند. {ر.ک ع.م، ج۳، ش۱۵۶ / وصیت، ش۱۹.
۲-هرگاه کسی مال خود را به موجب وصیت وقف بر غیرمحصور و جهات کند، تحقق وصیت منوط به قبول حاکم است (ماده۵۶ ق.م.)

ماده ۸۲۹ (زمان تأثیر قبول و رد): قبول موصی‌له قبل از فوت موصی مؤثر نیست و موصی می‌تواند  از وصیت خود رجوع کند حتی در صورتی که موصی‌له موصی به را قبض کرده باشد.
-تنها اثر قبول موصی‌له در زمان حیات موصی این است که، اگر بعد از فوت هم موصی‌له برنظر خود باقی باشد، قبول مجدد لازم نیست (ماده۸۳۰ ق.م.)

ماده ۸۳۰ (رد یا قبول وصیت): نسبت به موصی‌له رد یا قبول وصیت بعد از فوت موصی معتبر  است بنابراین اگر موصی‌له قبل از فوت موصی وصیت را رد کرده باشد بعد از فوت  می‌تواند آن را قبول کند و اگر بعد از فوت آن را قبول و موصی‌به را قبض کرد  دیگر نمی‌تواند آن را رد کند لیکن اگر قبل از فوت قبول کرده باشد بعد از فوت  قبول ثانوی لازم نیست.
۱-اگر موصی‌له بعد از قبول وصیت در زمان حیات موصی در همان دوران وصیت را رد کند، بعد از فوت دوباره باید آن را قبول کند. زیرا، با این‌که رد موصی‌له در زمان حیات موصی ایجاب را از بین نمی‌برَد، استصحاب بقای رضای موصی‌له را قطع می‌کند. {ر.ک ع.م، ج۳، ش۱۸۰ / وصیت، ش۲۶۹.
۲-در صورتی که موصی‌له پیش از قبول فوت کند، اختلاف شده‌است که آیا وارث او می‌تواند به قائم‌مقامی مورث خود وصیت را قبول و موصی‌به را تملیک کند یا وصیت، بر طبق قواعد عمومی قراردادها، باطل می‌شود و به نظر می‌رسد که بطلان وصیت ترجیح دارد، مگر این‌که از قراین چنین بر‌آید که موصی مایل بوده‌است مفاد ایجاب برای وارث موصی‌له باشد یا احراز شود که موصی‌له پیش از مرگ به طور ضمنی وصیت را پذیرفته است. {ع.م، ج۳، ش۱۸۱ / وصیت ،ش۲۷۲}.

ماده ۸۳۱ (رد و قبول موصی‌لَه محجور): اگر موصی‌له صغیر یا مجنون باشد رد یا قبول وصیت با ولی  خواهد بود.

ماده ۸۳۲ (تبعیض در رد و قبول): موصی‌له می‌تواند وصیت را نسبت به قسمتی از موصی‌به قبول  کند در این صورت وصیت نسبت به قسمتی که قبول شده صحیح و نسبت به قسمت دیگر باطل  می‌شود.
۱-تبعیض در رد و قبول وصیت تنها در صورتی امکان دارد که موضوع آن چنین قابلیتی داشته باشد و بخش مورد قبول به طور مستقل بتواند موضوع تملیک قرار‌گیرد.
۲-حکم ماده۸۳۲ بر این فرض مبتنی است که تبعیض در قبول وصیت با مفاد ایجاب تعارض ندارد. پس اگر موصی نارضایی خود را از این تبعیض اعلام دارد یا از قراین چنین برمی‌آید، رد بخشی از وصیت موجب بطلان تمام آن می‌شود. {ع.م، ج۳، ش۱۷۸}.
۳-«نظر به این‌که از ماده۲۹۱ قانون امور حسبی که پذیرفته شدن وصیت‌نامه عادی را مشروط به تصدیق اشخاص ذی‌نفع در ترکه دانسته است، لزوم تایید کلیه ورثه استفاده ‌نمی‌شود و عدم تصدیق بعضی از وراث مانع نفوذ و اعمال وصیت در سهم وراثی که آن را قبول کرده‌اند نمی‌باشد و ماده۸۳۲ قانون مدنی نیز موید این معنی است و بر طبق مواد۱۲۷۵و۱۲۷۸ قانون مدنی اقرار هر‌کس نسبت به خود آن شخص نافذ و موثر است و ملزم به اقرار خود خواهد بود، رأی شعبه دهم دیوان‌عالی کشور که وصیت‌نامه  عادی را در سهم وراثی که آن را تصدیق کرده‌اند نافذ دانسته صحیحاً صادر شده است.» {دیوان عالی کشور، رأی وحدت رویه قضایی، ش۵۴ - ۱۳۵۱/۱۰/۱۳، (ر.ک دکتر عبدالحسین علی‌آبادی، موازین قضایی، ج۴ (مدنی)، ص ۲9۵} و در توجیه دادستان کل کشور، {ر.ک همان مجموعه، ص۲۹۲-۲۹۵)}.

ماده ۸۳۳ (وضع ترکه پیش از اعلام رد و قبول): ورثه‌ی موصی نمی‌تواند در موصی‌به تصرف کند مادام که  موصی‌له رد یا قبول خود را به آن‌ها اعلام نکرده است. اگر تأخیر این اعلام موجب  تضرر ورثه باشد حاکم موصی‌له را مجبور می‌کند که تصمیم خود را معین نماید.
۱-فرض وجود ضرر را نباید ویژه موردی پنداشت که موصی به جزو مشاع از ترکه است و ورثه نمی‌توانند در سهم خود تصرف کنند. آنان نسبت به تلف تدریجی و تنزل بهای موصی‌له و تحمل هزینه نگاه‌داری آن نیز بیگانه نیستند.
۲-درباره شیوه و شکل اجبار موصی‌له به رد و قبول، راه‌حل روشنی وجود ندارد و به نظر می‌رسد مطمئن‌ترین راه استفاده از نظریه اجبار مالی (ماده۷۲۹ ق.آ.د.م پیشین) است. {ر.ک ع.م، ج۳، ش۱۷۶}.

ماده ۸۳۴ (در وصایت): در وصیت عهدی، قبول شرط نیست لیکن وصی می‌تواند مادام که  موصی زنده است وصایت را رد کند و اگر قبل از فوت موصی رد نکرد بعد از آن حق رد  ندارد اگر چه جاهل بر وصایت بوده باشد.
۱-رد وصی در زمان حیات موصی باید به او ابلاغ شود و رد پنهانی هیچ اثری در جلوگیری از تضییع حقوق محجوران و تلف ثلث ندارد. پس اگر رد وصی ابراز و ابلاغ نشود، اجرای وصایت بعد از فوت اجباری است. {ع.م، ج۳، ش۲۸۷}.
۲-اگر وصی به دلیل قاهر و احتراز ناپذیر نتواند به وصایت عمل کند و عاجز باشد ضامن نیست.
۳-اگر وصی به وصایت عمل نکند منعزل می‌شود و پس از انعزال مسئولیتی ندارد.
۴-اشخاص حقوقی را که بر مبنای اساس‌نامه خود حق اجرای وصایت را ندارند با اجرای وصایت با منظور و هدف از تشکیل آن‌ها مغایرت دارد نمی‌توان به استناد ماده۸۳۴ اجبار کرد. هم‌چنین است در مورد موسسات عمومی و در حدود قوانین. {همان کتاب}.

فصل دوم - در موصی
ماده ۸۳۵ (اهلیت و جواز تصرف موصی): موصی باید نسبت به مورد وصیت، جایزالتصرف باشد.
۱-اهلیت موصی در زمان انشاء وصیت معتبر است و ضرورتی ندارد که تا زمان مرگ او باقی بماند. {ر.ک ع.م، ج۳، ش۱۹۸}.
۲-وصیت به مالی که متعلق حق دیگران قرار گرفته است (مانند عینی که وثیقه طلب دیگری است) نافذ است، هرچند که بعضی آن را غیرنافذ و منوط به اجازه طلبکار دانسته‌اند. {دکتر سیدحسن امامی، ج۳، ص۴۱۰}. منتها در مقام اجرای وصیت باید حق طلبکار بر او مقدم داشته شود و هیچ گاه تعارضی بین حق طلبکار و موصی‌له پیدا نمی‌شود. {ع.م، ج۳، ش۲۲۲}.
۳-وصیت ورشکسته در اموال خود جایز است و در صورتی اجرا می‌شود که ترکه زاید بر طلب بستانکاران باشد.

ماده ۸۳۶ (وصیت بعد از اقدام به خودکشی): هر گاه کسی به قصد خودکشی خود را مجروح یا مسموم کند یا  اعمال دیگر از این قبیل که موجب هلاکت است مرتکب گردد و پس از آن وصیت نماید آن  وصیت در صورت هلاکت باطل است و هر گاه اتفاقاً منتهی به موت نشد وصیت نافذ  خواهد بود.
۱-هرگاه نتوان انگیزه موصی را از ارتکاب به اقدام خطرناک به درستی تعیین کرد، اقدام به اعمالی که به حکم عادت منتهی به مرگ می‌شود، اماره بر وجود قصد خودکشی است. هدف غالب دیگر (مانند فداکاری و جهاد و جلب محبت و خودنمایی) باید احراز شود.
۲-اگر اقدام موصی به حکم عادت موجب مرگ نباشد و در اثر اتفاق به هلاکت او انجامد، کار او خودکشی و مشمول ماده۸۳۶ قانون مدنی نیست. {ع.م، ج۳، ش۱۹۹}.
۳-حکم ماده۸۳۶ شامل وصایای غیرمالی (مانند دستور تجهیز و تعیین وصی) نمی‌شود و ملاحظات تاریخی مبانی ماده۸۳۶ این قید را توجیه می‌کند، هرچند که اطلاق ماده مخالف آن است. {همان کتاب، ش۱۹۹}.
۴-اگر اقدام به خودکشی بعد از وصیت رخ دهد، در اعتبار و نفوذ آن اثر ندارد.

ماده ۸۳۷ (محروم کردن وارث): اگر کسی به موجب وصیت، یک یا چند نفر از ورثه‌ی خود را از  ارث محروم کند وصیت مزبور نافذ نیست.
-در اینکه آیا وصیت به حرمان یکی از وارثان به منزله تملیک به دیگران است و در صورتی که بیش از ثلث باشد با اجازه وارثان تنفیذ می‌شود یا وصیت در هر حال باطل است اختلاف وجود دارد نامشروع بودن وصیت و بطلان آن نظر مشهور است. {ر.ک ع.م، ج۳، ش۲۳۰ / وصیت، ش۲۰۶}.

ماده ۸۳۸ (رجوع از وصیت): موصی می‌تواند از وصیت خود رجوع کند.
۱-در اینکه آیا رجوع از وصیت حقی قابل اسقاط است یا از احکام تخلف ناپذیر وصیت، تردید و اختلاف است. ولی چون حکمت وصیت در این است که آخرین خواستهای مشروع متوفی اجراء شود و موصی تا لحظه مرگ بتواند آرمان‌های تازه خویش را جامه عمل بپوشاند، منطقی‌تر این است که امکان رجوع از احکام تلقی شود و غیرقابل اسقاط باشد. {ر.ک ع.م، ج۳، ش۱۶۲و۲۳۹}.
۲-رجوع برای برهم زدن وصایای گذشته است نه آینده و موصی نمیتواند ضمن انشاء وصیت، بطلان تمام وصایای متضاد بعدی را اعلام کند.
۳-رجوع از وصیت عمل تشریفاتی نیست و تشریفات مربوط به تنظیم وصیت‌نامه در آن ضرورتی ندارد. {همان کتاب، ش۲۴۱}.
۴-موصی میتواند در رجوع از وصیت تبعیض کند و فقط از بخشی از وصیت رجوع نماید.
۵-از اقراری که ضمن وصیت شده است نمیتوان رجوع کرد. {همان کتاب، ش۲۴۴}.
۶-رجوع از وصیت ممکن است ضمنی باشد (ماده۸۳۹ ق.م): مانند انشائ وصیت مخالف، انتقال و اتلاف موصی به‌، از بین بردن وصیت. {ر.ک ع.م، ج۳، ش۲۶۴}.
۷-تصرفات اداری موصی در مال خود، از قبیل اجاره و عاریه دادن موصی‌به، دلالت بر رجوع از وصیت ندارد. {همان کتاب، ش۱۳}.

ماده ۸۳۹ (رجوع ضمنی): اگر موصی ثانیاً وصیتی بر خلاف وصیت اول نماید وصیت دوم  صحیح است.
۱-هرگاه دو وصیت‌نامه مخالف در یک روز تنظیم شده باشد و نتوان تقدیم یکی را احراز کرد، در صورتی که تعارض ذاتی نباشد(مانند تملیک یک مال به دو نفر)، باید هر دو را اجراء کرد، زیرا تردید در اصل رجوع وجود دارد و زوال هیچ یک از دو اراده به اثبات نمی‌رسد برعکس، هرگاه تضاد بین دو وصیت ذاتی باشد و جمیع آن‌ها حتی در فرض انشاء یک وصیت ممکن نباشد (مانند تملیک طلب به بدهکار و شخص ثالث)، چاره‌ای جز ابطال هردو باقی نمی‌ماند. {ع.م، ج۳، ش۲۴۸و۲۴۹}.
۲-اگر مانع اجرای دو وصیت تجاوز موضوع آن‌ها از ثلث باشد و تقدم و تاخر احراز نشود، اصل عدم رجوع و بقای هردو وصیت است و باید از هردو به نسبت کسر کرد تا مجموع آن‌ها از ثلث تجاوز نکند. {همان کتاب}.
۳-در موردی که وصیت از نظر اراده و اهلیت موصی نقصی ندارد و وصیت‌نامه به دلایلی قابل استناد در دادگاه نباشد(مانند عدم رعایت تشریفات وصیت‌نامه خود نوشت و سری و رسمی) باز هم رجوع محقق می‌شود.
۴-رجوع از وصیت در صورتی واقع می‌شود که موصی با عنایت و توجه به وصیت سابق، وصیتی معارض با آن انشاء کند. با وجود این، بعضی صرف انشاء وصیت مخالف را کافی می‌دانند و ظاهر ماده۸۳۹ این نظر را  تایید می‌کند. {همان کتاب، ش۲۵۱ / وصیت، ش۲۴۸}.

فصل سوم - در موصی‌به
ماده ۸۴۰ (وصیت نامشروع): وصیت به صرف مال در امر غیر مشروع باطل است.
{ر.ک ماده۹۷۵ ق.م}

ماده ۸۴۱ (وصیت به مال غیر): موصی‌به باید ملک موصی باشد و وصیت به مال غیر ولو با  اجازه‌ی مالک باطل است.
{ر.ک ماده۲۴۸ ق.م}
۱-«وصیت به مال غیر» در موردی قطعی است که شخصی مال دیگری را برای خود و معلق به فوت خود وصیت کند. ولی در فرضی که شخصی برای مالک و معلق به فوت او تصرف می‌کند، بدون این که از سوی او نمایندگی داشته باشد، تحقق عنوان «وصیت به مال غیر» مورد تردید است و عدم نفوذ آن بر مبنای ماده۲۴۷ قانون مدنی اولی است. {ع.م، ج۳، ش۲۲۱}.
۲-وصیت به مال غیر در صورتی باطل است که موصی‌به عین معین و وصیت حاکی از تملیک مال غیر در حالی باشد که موصی‌به ملک غیر است. {همان کتاب / وصیت، ش۱۱۹}.
۳-وصیت به مالی که متعلق حق دیگری است (مانند وصیت به مالی که در رهن دیگری است) نافذ است و پس از استیفاء طلب مرتهن اجراء می‌شود، هرچند که بعضی آن را غیرنافذ پنداشته‌اند. {دکتر سیدحسن امامی، ج۳، ص۷۷}.

ماده ۸۴۲ (وصیت به مال آینده): ممکن است مالی را که هنوز موجود نشده است وصیت نمود.
۱-موصی‌به باید قابلیت وجود را در آینده داشته باشد: مانند میوه درخت یا نتاج حیوانات. {ر.ک وصیت، ش۱۰۱}.
۲-امکان وصیت به مال آینده ناظر به موردی است که موصی تملک عینی را که موجود می‌پندارد اراده نکند. پس اگر اشاره به اسبی که خیال می‌کند در مزرعه دارد بنماید و به آن وصیت کند و بعد معلوم شود که اسب هنگام وصیت مرده بوده است، تصرف موصی به علت فقدان موضوع آن باطل است، به ویژه که آن اسب معین در آینده نیز به وجود نمی‌آید. {ع.م، ج۳، ش۲۱۷}.
۳-وصیت به منافع ترکه از اقسام اموالی است که قابلیت وجود را دارد و در آینده به وجود می‌آید و وصیت به آن نافذ است. {همان کتاب}.
۴-از مفاد ماده۸۴۲ قانون مدنی به خوبی بر می‌آید که علم اجمالی به موصی به و قابلیت تعیین موصی به برای صحت وصیت کافی است. {همان کتاب، ش۲۱۸}.

ماده ۸۴۳ (وصیت زاید بر ثلث): وصیت به زیاده بر ثلث ترکه، نافذ نیست مگر به اجازه‌ی وراث  و اگر بعض از ورثه اجازه کند فقط نسبت به سهم او نافذ است.
۱-موصی در انتخاب موصی‌به تا ثلث ترکه آزاد است و میتواند آن را مشاع در کل ترکه یا بعض از اموال کند یا به تملیک مال معین اختصاص دهد. {ع.م، ج۳، ش۲۲۸ / وصیت، ش۲۰۲}.
۲-شخصی که وارث ندارد میتواند در تمام ترکه خود تصرف کند و وصیت او محدود به ثلث نیست. {وصیت، ش۲۰۴}}. با وجود این، بعضی از نویسندگان به استناد مواد۸۶۴و۸۶۶ قانون مدنی حاکم یا خزانه عمومی را وارث می‌دانند و موصی را در هر حال محدود به ثلث می‌کنند. {مصطفی عدل، ش۵۴۱ / دکتر موسی عمید، ص۲۰}.
۳-اجازه و تنفیذ وصیت زاید بر ثلث یک عمل حقوقی است و وارث باید برای آن اهلیت داشته باشد ورشکسته نیز نمیتواند از این حق استفاده کند (ماده۴۱۸ ق.ت): {ر.ک وصیت، ش۲۲۰}.
۴-کسی میتواند وصیت را اجازه کند که در زمان فوت موصی وصف «وارث» داشته باشد.
۵-اجازه وارثان پس از مرگ موصی بی‌گمان موثر است، ولی درباره اثر اجازه در زمان حیات موصی اختلاف است. به نظر می‌رسد که اجازه در زمان حیات موصی قابل رجوع است ولی اگر رضای ورثه باقی بماند، با فوت موصی وصیت را تنفیذ می‌کند و دیگر قابل عدول نیست. {وصیت، ش۲۲۶ / ع.م، ج۳، ش۲۳۶ / ر.ک ماده۸۳۰ ق.م درباره راه حل مشابه در قبول}.
۶-رد ورثه تنها پس از فوت موثر است و وصیت را نسبت به زاید بر ثلث باطل می‌کند. {همان کتاب، ش۲۳۷}.
۷-اجازه بعض از ورثه، در صورتی که وصیت‌نامه بر طبق ماده۲۹۱ قانون امور حسبی تنظیم نشده باشد، درباره سهم امضاء کننده وصیت‌نامه موثر است و «عدم تصدیق بعضی از وارث مانع نفوذ و اعمال وصیت در سهم وراثی که آن را قبول کرده‌اند نمی‌باشد و ماده۸۳۲ قانون مدنی نیز موید این معنی است و بر طبق مواد۱۲۷۵و۱۲۷۸ قانون مدنی اقرار هرکس نسبت به خود آن شخص نافذ و موثر است و ملزم به اقرار خود خواهد بود.» {هیات عمومی دیوان عالی کشور، رأی وحدت رویه قضایی، ش۵۴ - ۱۳۵۱/۱۰/۱۳ (دکتر عبدالحسین علی‌آبادی، موازین قضایی، ج۴، ص۲۹۵)}.

ماده ۸۴۴ (تقویم موصی‌به): هر گاه موصی به، مال معینی باشد آن مال تقویم می‌شود اگر  قیمت آن بیش از ثلث ترکه باشد مازاد، مال ورثه است مگر این که اجازه کند.
-این تقویم بر مبنای ارزش موصی به در زمان فوت موصی انجام می‌شود. {ع.م، ج۳، ش۲۶۵}.

ماده ۸۴۵ (تعیین ثلث): میزان ثلث به اعتبار دارایی موصی در حین وفات معین می‌شود  نه به اعتبار دارایی او در حین وصیت.
۱-در محاسبه میزان دارایی موصی، نه تنها همه اموال و حقوق و مطالبات موصی منظور می‌شود، اموالی هم که سبب تملک آن به وسیله موصی ایجاد گردیده و بعد از فوت به ترکه افزوده شده است، جزء دارایی به حساب می‌آید. {ع.م، ج۳، ش۲۶۱}.
۲-اگر موصی در اثر وقوع جرمی مرده باشد، ضرر و زیان ناشی از جرم جزء حقوق ورثه است و در زمره اموال موصی در نمی‌آید. برعکس، به نظر می‌رسد که دیه جزء ترکه است و در تعیین دارایی به حساب می‌آید.
۳-مطالبات غیرقابل وصول را نیز نباید در شمار ترکه آورد، مگر اینکه مدیون وارث باشد و طلب از حصه او قابل وصول به نظر برسد.
۴-وجه بیمه عمر، در صورتی که ذی‌نفع معین داشته باشد، جزء ترکه نمی‌آید، هرچند که از وارثان باشد. ولی هرگاه به سود ترکه باشد یا ذی‌نفعی نداشته باشد، در حکم اموال بیمه‌گذار است. {همان کتاب}.
۵-حق طبع و انتشار آثار ادبی و هنری و علمی متوفی تنها پس از انتشار دارای ارزش مالی است و ورثه باید درباره چاپ آن تصمیم بگیرند. {همان کتاب}.
۶-برای تعیین میزان ثلث، باید دارایی خالص متوفی (پس از کسر دیون و هزینه کفن و دفن و واجبات مالی و به عقیده بعضی بدنی) در نظر گرفته شود.

ماده ۸۴۶ (تقویم منافع): هر گاه موصی به منافع ملکی باشد دائماً یا در مدت معین به  طریق ذیل از ثلث اخراج می‌شود:
بدوا عین ملک با منافع آن تقویم می‌شود سپس ملک مزبور با  ملاحظه مسلوب‌المنفعه بودن درمدت وصیت تقویم شده تفاوت بین دو قیمت از ثلث حساب  می‌شود. اگر موصی به منافع دائمی ملک بوده و بدین جهت عین ملک قیمتی نداشته  باشد قیمت ملک با ملاحظه‌ی منافع از ثلث محسوب می‌شود.
-حکم ماده۸۴۶ شامل وصایای به حقوق انتفاعی و ارتفاقی نیز می‌شود. {ع.م، ج۳، ش۲۶۶}.

ماده ۸۴۷ (وصیت به مال کلی): اگر موصی‌به کلی باشد تعیین فرد با ورثه است مگر این که در  وصیت طور دیگر مقرر شده باشد.
۱-لزومی ندارد که انتخاب از عالی‌ترین جنس باشد، ولی فردی که در دید عرف معیب است نباید برگزیده شود (ماده۲۷۹ ق.م).
۲-حق انتخاب موصی‌به ممکن است به شخص ثالث یا وصی داده شود. در صورتی هم که دادن مال کلی به موصی‌له در زمره تعهدهای موصی‌له دیگر باشد، انتخاب فرد با متعهد است و به ورثه ارتباط ندارد. {ع.م، ج۳، ش۲۶۶ / وصیت، ش۳۲۲}.
۳-هرگاه ورثه در انتخاب فرد موصی‌به توافق نکنند، نظر هر یک از وارثان نسبت به سهم خود او موثر است، مگر اینکه پراکنده شدن حق موصی‌له در چند فرد با هدف از وصیت و اراده موصی مخالف باشد که چاره‌ای جز توسل به قرعه باقی نمی‌ماند (ماده۱۵۷ ق.م): {ر.ک وصیت، ش۳۲۳}.

ماده ۸۴۸ (موصی‌بِه مشاع): اگر موصی به جزء مشاع ترکه باشد مثل ربع یا ثلث، موصی‌له  با ورثه در همان مقدار از ترکه مشاعاً شریک خواهد بود.
-لازمه شرکت موصی‌له با ورثه این است که او نیز بتواند در شمار بازماندگان متوفی تقسیم ترکه و تعیین حصه خود را از دادگاه بخواهد (ماده۳۰۱ ق.ا.ح) و ورثه حق ندارد بدون رضای موصی‌له سهم او را تعیین کنند.

ماده ۸۴۹ (ترتیب اخراج ثلث): اگر موصی زیاده بر ثلث را به ترتیب معینی وصیت به اموری  کرده باشد و ورثه زیاده بر ثلث را اجازه نکنند به همان ترتیبی که وصیت کرده است  از ترکه خارج می‌شود تا میزان ثلث و زاید بر ثلث باطل خواهد شد و اگر وصیت به  تمام یک دفعه باشد زیاده از همه کسر می‌شود.
-بعض از نویسندگان، اختلاف در تاریخ تنظیم وصیت‌نامه را لازمه تقدم در انشاء دانسته‌اند و از آن نتیجه گرفته‌اند که اگر چند وصیت ضمن یک وصیت نامه انشاء شود، بخش اخیر ماده۸۴۹ قانون مدنی در مورد کسر نسبی زاید بر ثلث قابل اجراء است (حائلی شاهباغ، شرح قانون مدنی۲). ولی مشهور بر این نظر تکیه دارد که باید به اراده موصی در بیان ترتیب وصایا توجه کرد و لزومی ندارد که وصیت مقدم در وصیت‌نامه دیگری پیش از آن انشاء شود. {ع.م، ج۳، ش۲۷۷}.

فصل چهارم - در موصی‌له
ماده ۸۵۰ (وجود و اهلیت موصی‌لَه): موصی‌له باید موجود باشد و بتواند مالک چیزی بشود که برای  او وصیت شده است.
۱-از ظاهر ماده۸۵۰ قانون مدنی بر می‌آید که وجود موصی‌له در زمان وصیت شرط است و موجود شدن آن در زمان فوت کافی نیست. {ع.م، ج۳، ش۲۰۹ / وصیت، ش۸۱}.
۲-وجود موصی‌له در زمان تملک موصی‌به نیز لازم است و فوت او پیش از قبول وصیت را باطل می‌کند، مگر اینکه از وصیت‌نامه یا اوضاع و احوال چنین برآید که موصی می‌خواسته است ورثه موصی‌له را از موضوع وصیت منتفع گرداند. {همان کتاب}.
۳-هرگاه موصی شخصی را مامور تملیک مالی به شخص مورد نظر خود کند، وجود آن شخص در زمان انشاء تملیک از سوی وصی کافی است.
۴-وصیت بر معدوم، حتی به تبع موجود، صحیح نیست و نباید آن را با وقف قیاس کرد. {همان کتاب، ش۲۱۰}.
۵-اهلیت تملک موصی‌له نیز در زمان انشاء وصیت معتبر است و باید در زمان تملک نیز وجود داشته باشد. {ر.ک وصیت، ش۷۲}.
۶-اهلیت تصرف در زمانی معتبر است که موصی‌له وصیت را قبول می‌کند، خواه در زمان حیات موصی باشد یا بعد از آن. {همان کتاب، ش۲۰۷}.
۷-اگر موصی‌له پس از وصیت برای دست یافتن به موصی‌به موصی را بکشد، اهلیت تملک موصی‌به را از دست می‌دهد (ماده۸۸۰و۸۸۱ ق.م). {ر.ک وصیت، ش۶۶}.

ماده ۸۵۱ (وصیت برای حمل): وصیت برای حمل صحیح است لیکن تملک او منوط است بر این که  زنده متولد شود.
-درباره لزوم قبول برای حملی که زنده به دنیا آمده و درگذشته است اختلاف وجود دارد و لزوم قبول با قواعد سازگارتر است. {ع.م، ج۳، ش۱۷۵ / وصیت، ش۲۶۳}.

ماده ۸۵۲ (سقط موصی‌لَه): اگر حمل در نتیجه‌ی جرمی سقط شود موصی‌به به ورثه او  می‌رسد مگر این که جرم مانع ارث باشد.
۱-ظاهر ماده۸۵۲ قانون مدنی دلالت دارد که اگر حمل درنتیجه جرم مرده به دنیا آید، وصیت نافذ است و موصی‌به به ورثه او می‌رسد. با وجود این، بعض از نویسندگان اصرار دارند که بر مبنای قاعده عمومی ماده۸۵۱ قانون مدنی وصیت در صورتی نافذ است که جنین سقط شده زنده به دنیا آید و پس از آن بمیرد. {دکتر سید حسن امامی، ج۳، ص۷۳ / مصطفی عدل، ش۸۷۲ / دکتر موسی عمید، تقریرات وصیت، ص۹۴}. و برای دیدن نظر مخالف و تأیید ظاهر ماده، {ر.ک ع.م، ج۳، ش۲۰۳ / حائلی شاهباغ، ج۶، ص۱۱۲و۱۱۳}.
۲-ورثه حمل میتوانند وصیت را قبول یا رد کنند و بعضی گفته‌اند در این فرض وصیت به قبول نیاز ندارد و وارثان آن را به عنوان میراث تملک می‌کنند.

ماده ۸۵۳ (تعدد موصی‌لَه): اگر موصی‌لهم متعدد و محصور باشند موصی‌به بین آن‌ها  بالسویه تقسیم می‌شود مگر این که موصی طور دیگر مقرر داشته باشد.
۱-قاعده تساوی در جایی که موصی‌له غیرمحصور است اجراء نمی‌شود، زیرا سهم هر کدام از اشخاص ذی‌نفع را به اجمال هم نمیتوان تعیین کرد و ظاهر این است که موصی هم به برابری سهام توجه ندارد.
۲-در موردی که موصی‌له متعدد و محصور تنها به اوصاف و جنس معرفی شود و اشخاص معین در نظر نباشد، وصیت در حکم تملیک به غیرمحصور است. پس بطلان وصیت درباره بعض آنان بر سهام دیگران می‌افزاید و از این بابت چیزی به وراث داده نمی‌شود. ولی قاعده تساوی سهام اجراء می‌گردد.
۳-در فرضی که موصی‌له محصور و معین با غیرمحصور همراه و شریک است(مانند وصیت بر فرزندان برادرم و دانشجویان بی‌بضاعت) ظاهر این است که نیمی از موصی‌به اختصاص به غیرمحصور دارد و نیم دیگر از آن محصوران است، مگر اینکه قرینه‌ای برخلاف آن موجود باشد. {ع.م، ج۳، ش۲۷۴}.

فصل پنجم - در وصی
ماده ۸۵۴ (تعدد اوصیا): موصی می‌تواند یک یا چند نفر وصی معین نماید، درصورت تعدد،  اوصیا باید مجتمعاً عمل به وصیت کنند مگر در صورت تصریح به استقلال هر یک.
{ر.ک ماده۶۶۹ ق.م}
۱-در فرضی که وصایت به اجتماع است، تصمیم‌ها باید به اشتراک گرفته شود. عمل یکی از اوصیاء نافذ نیست، مگر اینکه دیگران نیز آن را تنفیذ کنند (ماده۷۷ ق.م).
۲-حکم ماده۸۵۴ قانون مدنی در موردی که چند وصی با هم و ضمن یک وصیت نامه معین می‌شوند به طور مسلم اجرا می‌شود، ولی در حالتی که با فاصله و ضمن اعمال حقوقی جداگانه چند نفر به وصایت برگزیده می‌شوند، ظاهر این است که هرکدام به استقلال منصبی می‌یابد و در تعبیر اراده موصی و حکم قانون اختلاف شده است. {ع.م، ج۳، ش۲۶۴}.
۳-در صورتی که اوصیاء در حالت اجتماع اتفاق نظر پیدا نکنند، راه حل قاطعی وجود ندارد و آنچه بیشتر طرفدار دارد این است که حاکم بر مبنای قصد موصی آنان را به اتفاق اجبار کند و راه حلی را که راجع میداند بر دیگران تحمیل سازد. ولی در موارد نظری که حکمی از وصیت‌نامه به دست نمی‌آید، مانند موردی است که وصی وجود ندارد و دادگاه باید امینی را مامور اجرای وصیت کند (ماده۸۹۵ ق.م).
۴-در صورت فوت یا انعزال یکی از اوصیاء مجتمع، درباره سمت دیگران اختلاف شده است و از مفاد ماده۷۷ قانون مدنی چنین برمی‌آید که حاکم باید امینی را به جای متوفی ضمیمه دیگران کند. {همان کتاب، ش۲۹۶ / وصیت، ش۳۹۸}.
۵-در صورت ناتوانی و بیماری و غیبت یکی از اوصیاء دادگاه امینی را به جای او منصوب می‌کند. در این صورت، امین وکیل و معاون وصی ناتوان است، مگر اینکه به کلی در این راه عاجز باشد که امین به جای او با دیگر اوصیاء همکاری می‌کند، {همان کتاب، ش۲۹۷}. و برای دیدن نظر مخالف که تفاوتی بین ناتوانی نسبی و عجز کامل نهاده است، {ر.ک دکتر امامی، ج۳، ص۱۱۵}.
۶-در صورت استقلال، هر وصی میتواند به طور مستقل تصمیم بگیرد و اجراء کند و با اقدام هر وصی موضوعی برای دیگران باقی نمی‌ماند.
۷-تصریح به استقلال منعی برای امکان اجتماع اوصیاء نیست، ولی در تصمیم‌های جمعی اراده هر وصی نیز کارگزار است. {ع.م، ج۳، ش۳۰۰}.
۸-وجود و اهلیت وصی در زمان فوت موصی (تفویض سمت) شرط است نه زمان انشاء وصیت. زیرا وصایت ایقاع است و اراده وصی در انعقاد آن نقشی ندارد.
۹-زوال اهلیت وصی نیز باعث انحلال آن نمی‌شود و همین که مانع حَجر رفع شد وصی نمیتواند به کار خود ادامه دهد.
۱۰-اگر موصی وصایت را مقید به وصفی کند، زوال آن وصف باعث انعزال وصی می‌شود (ملاک ماده۸۰ ق.م).
۱۱-اشخاص حقوقی نیز صلاحیت وصی شدن را دارند (ماده۵۸۸ ق.ت) مگر در مواردی که انجام وصایت خارج از اهداف ایجاد شخصیت حقوقی است، (ماده۱۲۴۷ ق.م در مورد امکان نظارت اشخاص حقوقی).

ماده ۸۵۵ (وصایت به ترتیب): موصی می‌تواند چند نفر را به نحو ترتیب، وصی معین کند به  این طریق که اگر اولی فوت کرد دومی وصی باشد و اگر دومی فوت کرد سومی باشد و  هکذا.
{ر.ک ماده۷۵ ق.م}
۱-در فرض ترتیب، شرایط وصی در زمانی ضرورت دارد که وصایت از وصی قبلی به او می‌رسد. زیرا در این لحظه است که او به این سمت منصوب می‌شود.
۲-وصی حق ندارد برای بعد از فوت خود وصی معین کند یا در زمان حیات وصایت را به دیگری تفویض کند، مگر اینکه اختیار ایصاء به او داده شده باشد(مواد۶۷۲ (ماده۶۷۲و۱۱۹۰ ق.م). ولی وکیل و اجیر گرفتن برای اجرای وصایت مانعی ندارد، مگر اینکه موصی منع کرده باشد.

ماده ۸۵۶ (وصی صغیر): صغیر را می‌توان به اتفاق یک نفر کبیر وصی قرار داد. در  این صورت اجرای وصایا با کبیر خواهد بود تا موقع بلوغ و رشد صغیر.
۱-وصی باید برای تصرفی که مامور به اجرای آن شده است اهلیت داشته باشد و صغیر نمیتواند به تنهایی عهده‌دار امور وصایت شود.
۲-اگر وصایت برای امور غیرمالی (مانند آموختن زبان و صنعت یا شیر‌دادن کودک) باشد، سفیه برای آن اهلیت دارد.
۳-«ولی مُسلِم نمیتواند برای مولی‌علیه خود وصی غیر‌مُسلِم تعیین کند (ماده۱۱۹۲ ق.م).
۴-در اینکه آیا میتوان صغیر را به وصایت برگزید و تصدی را معلق به بلوغ و رشد او کرد، یا تنها به اتفاق کبیر چنین انتخابی نافذ است، اختلاف و تردید وجود دارد. ظاهر قانون مدنی نظر دوم را تایید می‌کند، ولی از نظر عملی نظر نخست (امکان انتصاب صغیر) ترجیح دارد. {ع.م، ج۳، ش۲۸۴}.
۵-اگر صغیر پیش از بلوغ فوت کند، وصی کبیر میتواند با استقلال به کار خود ادامه دهد. {همان کتاب، ش۲۹۷}.
۵-اگر صغیر پس از بلوغ به علت حَجر نتواند با کبیر همکاری کند، راه حل قاطعی وجود ندارد و تردید هست که آیا باید ضم امین کرد یا کبیر استقلال دارد و نظر اخیر ترجیح دارد. {همان کتاب}.

ماده ۸۵۷ (نظارت بر وصی): موصی می‌تواند یک نفر را برای نظارت در عملیات وصی معین  نماید. حدود اختیارات ناظر به طریقی خواهد بود که موصی مقرر داشته است یا از  قرائن معلوم شود.
۱-وصی ممکن است یک یا چند شخص حقوقی یا طبیعی باشد و اختصاص به یک فرد ندارد (ماده۱۲۴۷ ق.م در قیمومت).
۲-ناظر ممکن است استصوابی باشد یا اطلاعی (ماده۷۸ ق.م در وقف).
۳-اگر در اطلاعی یا استصوابی بودن ناظر تردید باشد یا موصی در این باره هیچ نگوید، اصل اطلاعی بودن نظارت است.

ماده ۸۵۸ (امانت وصی): وصی نسبت به اموالی که بر حسب وصیت در ید او می‌باشد حکم  امین را دارد و ضامن نمی‌شود مگر در صورت تعدی و تفریط.
{ر.ک ماده۶۳۱ ق.م}
۱-حکم ماده۸۵۸ قانون مدنی ناظر به وضع حقوقی وصی پیش از انعزال است. بعد از انعزال، صفت امانت نیز همراه وصایت از او سلب می‌شود و باید بی‌درنگ دست از تصرف بردارد، وگرنه ضامن است هر چند تقصیر هم نکرده باشد.
۲-در صورتی که چند شخص به اتفاق وصایت را به عهده داشته باشند و از تصمیم‌های جمعی آنان خسارتی به بار آید، هر یک از اوصایا در برابر ورثه مسئول تمام ضرر است (ماده۹۴ ق.ا.ح در مورد قیم‌های متعدد).

ماده ۸۵۹ (مسئولیت وصی): وصی باید بر طبق وصایای موصی رفتار کند والا ضامن و منعزل  است.
{ر.ک ماده۱۱۹۱ ق.م}

ماده ۸۶۰ (اختیار تعیین وصی): غیر از پدر و جد پدری کس دیگر حق ندارد بر صغیر وصی معین  کند.
{ر.ک مواد۱۱۸۸و۱۱۸۹ ق.م}

باب دوم - در ارث
فصل اول - در موجبات ارث و طبقات مختلفه وراث
ماده ۸۶۱ (موجبات ارث): موجب ارث دو امر است: نَسَب و سبب.
۱-برای تمیز قانون حاکم بر ارث و رفع تعارض قوانین، {ر.ک ناصر کاتوزیان، ارث، ش۴ به بعد}.
۲-زوجیت بی‌گمان از اسباب توارث است (ماده۸۶۴ ق.م). ولی در مورد حکومت و ولایت عمومی دولت در صورت نبودن وارث (ماده۸۶۶ ق.م) اختلاف است. {ر.ک دکتر سیدحسن امامی، ج۳، ص۱۵۲ به بعد}. و بعضی آن را به بیت‌المال یا خزانه عمومی تعبیر کرده‌اند. {مصطفی عدل، حقوق مدنی، ش۸۸۶}.
۳-به نظر می‌رسد که ترکه بدون وارث به عنوان مال بدون صاحب در اختیار و ملکیت بیت‌المال باشد، ولی این امر به معنی وراثت حاکم نیست. به همین جهت، کسی که وارث ندارد میتواند به تمام ترکه وصیت کند.
۴-تلقیح مصنوعی در صورتی نَسَب طبیعی را مشروع می‌سازد که از نطفه شوهر باشد یا ندانسته انجام شود (شبهه) و در سایر موارد اختلاف وجود دارد.

ماده ۸۶۲ (طبقه وارثان): اشخاصی که به موجب نَسَب ارث می‌برند سه طبقه اند:
۱)پدر و مادر و اولاد و اولاد اولاد.
۲)اجداد و برادر و خواهر و اولاد آن‌ها.
۳)اعمام و عمات و اخوال و خالات و اولاد آن‌ها.
۱-در بند۲ ماده۸۶۲، واژه اجداد اعم است از جد و جده بی‌واسطه یا اجداد و جدات بالاتر (درجه‌های بعد): مانند پدر بزرگ یا مادر بزرگ پدر یا مادر متوفی. {ر.ک دکتر امامی، ج۳، ص۱۵۱}.
۲-در همان بند، مقصود از «اولاد آن ها اولاد برادر و خواهر است و شامل اجداد نمی‌شود، زیرا فرزندان جد پدر یا مادر است که در طبقه نخست قرار دارد.
۳-در بند۳ ماده۸۶۲، مقصود اعم از اعمام و عمات و اخوال و خالات درجه اول است یا عمو و عمه و دایی و خاله پدر و مادر و اجداد و اعم است از اینکه خویشی آنان با پدر و مادر ابوینی باشد یا ابی یا امی تنها. {ر.ک همان کتاب}.

ماده ۸۶۳ (ترتیب تقدم وارثان): وارثین طبقه‌ی بعد وقتی ارث می‌برند که از وارثین طبقه‌ی  قبل کسی نباشد.
{ر.ک مواد۹۱۶و۹۲۸ ق.م}
-در قَرابت نَسَبی نظام طبقاتی حکومت دارد: بدین بیان که خویشان نَسَبی وارث به چند طبقه متمایز تقسیم می‌شوند و گروهی که در طبقه مقدم است بر خویشان طبقه بعد رجحان دارند.

ماده ۸۶۴ (وراثت زوجین): از جمله اشخاصی که به موجب سبب ارث می‌برند هر یک از زوجین  است که در حین فوت دیگری زنده باشد.
-احتمال دارد منظور از آوردن قید «از جمله» درآغاز ماده۸۶۴ این است که زوجیت سبب منحصر ارث نباشد (ر.ک ماده۸۶۶ ق.م) که حاکم را مامور اداره ترکه بدون وارث کرده است. ولی به نظر می‌رسد حاکم را نتوان وارث شمرد و اختیار موصی را در فرضی که وارثی ندارد محدود به ثلث کرد.

ماده ۸۶۵ (جمع موجبات ارث): اگر در شخص واحد موجبات متعدده‌ی ارث جمع شود به جهت تمام  آن موجبات ارث می‌برد مگر این که بعضی از آن‌ها مانع دیگری باشد که در این صورت  فقط از جهت عنوان مانع می‌برد.
۱-فرضی که دخترعمو همسر متوفی باشد. مثال شایع موردی است که احتمال دارد شخصی به دو موجب نَسَبی و سببی ارث ببرد. {دکتر سیدحسن امامی، ج۳، ص۱۵۴ / مصطفی عدل (منصور‌السلطنه)، ش۹۸۷}. ولی باید دانست که ماده۸۶۵ قانون مدنی شامل اجتماع دو موجب نَسَبی (مانند اینکه شخصی هم عموی متوفی و هم دایی او باشد) هم می‌شود. {دکتر جعفری لنگرودی، ج۱، ش۸۵}.
۲-فرضی که برادر متوفی پسرعموی او هم باشد یا عمو و برادر زاده با هم باشند مثال شایع بند۲ ماده۸۶۵ است، چراکه با وجود برادر یا برادرزاده (طبقه دوم) عمو یا عموزاده از طبقه سوم ارث نمی‌برَد. {همان کتاب}.

ماده ۸۶۶ (ترکه بدون وارث): در صورت نبودن وارث، امر ترکه‌ی متوفی راجع به حاکم است.
}ر.ک مواد۳۲۷ به بعد ق.ا.ح{
۱-حاکم مامور اداره ترکه است نه مالک و وارث. بنابراین، کسی که وارثی (سببی یا نَسَبی) ندارد حق دارد نسبت به تمام ترکه وصیت کند و نباید تصور کرد که نفوذ در ثلث آن منوط به اجازه حاکم است. {ر.ک دکتر سیدحسن امامی، ج۳، ص۸۵و۸۶ / ناصر کاتوزیان، وصیت در حقوق ایران، ش۲۰۴ / ع.م، ج۳، ش۲۳۸}. و برای دیدن نظر مخالف، {ر.ک مصطفی عدل، ش۵۴۱ / دکتر موسی عمید، وصیت، ص۲۰ / دکتر جعفری لنگرودی، وصیت و ارث، ش۱۳۲، ص۹۹}.
۲-مقصود از حاکم در ماده۸۶۶ قانون مدنی دادستان و دادگاه است. {مواد۳۲۷و۳۲۸ ق.ا.ح}.
۳-در صورتی که متوفی برای اجرای وصیت خود وصی معین کرده باشد، اداره ترکه به وصی واگذار می‌شود. {ماده۳۳۰ ق.ا.ح}.

فصل دوم - در تحقق ارث
ماده ۸۶۷ (موت حقیقی یا فرضی): ارث به موت حقیقی یا به موت فرضی مورث تحقق پیدا می‌کند.
-موت فرضی اشاره به مواردی است که غایب مرده فرض می‌شود (مواد۱۰۱۸تا۱۰۲۰ ق.م). احراز این امر نیز تنها با صدور حکم موت فرضی ممکن است که با انجام دادن تشریفات خاص درباره غایب مفقودالاثر صادر می‌شود (ماده۱۰۲۳ ق.م) همچنین، {ر.ک مواد۱۵۳ به بعد ق.ا.ح}.

ماده ۸۶۸ (استقرار مالکیت وارثان): مالکیت ورثه نسبت به ترکه‌ی متوفی مستقر نمی‌شود مگر پس از  ادای حقوق و دیونی که به ترکه‌ی میت تعلق گرفته.
۱-مقصود از استقرار مالکیت وارثان، الحاق قطعی سهم هر وارث از ترکه به دارایی او و انحلال شرکتی است که از مال وارثان و طلبکاران و موصی‌لهم تشکیل شده و به «ترکه» تعبیر می‌شود. {ر.ک وصیت در حقوق مدنی ایران، ش۲۹۲}.
۲-در صورتی که ترکه کافی برای ادای دیون نباشد، حق وارث بر آن از بین نمی‌رود. {ر.ک ماده۲۳۴ ق.ا.ح}. شخصیت حقوقی این دارایی به خوبی وجود این حق را توجیه می‌کند و بعضی ترکه را همانند با عین مرهون کرده‌اند که مالکیت آن به وارثان تعلق دارد و در رهن طلبکاران است {دکتر سیدحسن امامی، ج۳، ص۹۰}. ولی این تحلیل مالکیت موصی‌له را در این دارایی توجیه نمی‌کند  و طلبکاران عادی و با وثیقه را با هم مخلوط می‌سازد.
۳-رد و قبول ترکه در انتقال قهری آن به وارثان اثر ندارد (ماده۲۵۸ ق.ا.ح). در واقع، رد و قبول ترکه به معنی رد و قبول تصفیه آن است و در مالکیت اثر ندارد. {ر.ک وصیت در حقوق مدنی ایران، ش۳۲۲ / دکتر جعفری لنگرودی، ارث، ج۱، ص۵۱}.

ماده ۸۶۹ (حقوق و دیون بر ترکه): حقوق و دیونی که به ترکه‌ی میت تعلق می‌گیرد و باید قبل از  تقسیم آن ادا شود از قرار ذیل است:
۱(قیمت کفن میت و حقوقی که متعلق است به اعیان ترکه مثل  عینی که متعلق رهن است؛
۲(دیون و واجبات مالی متوفی؛
۳(وصایای میت تا ثلث ترکه بدون اجازه ورثه و زیاده بر ثلث  با اجازه‌ی آن‌ها.
۱-برای دیدن ترتیب حق تقدم و تاخر دیون عادی و بدون وثیقه، {ر.ک ماده۲۲۶ ق.ا.ح}.
۲-ترتیبی که در ماده۸۶۹ قانون مدنی رعایت شده است، ترتیب حق تقدم دیون و حقوق است (ماده۸۷۰)- بنابراین، قیمت کفن میت مقدم بر هرگونه هزینه و دِینی است (ماده۲۲۵ ق.ا.ح) و پس از آن دیونی که وثیقه دارد (ماده۲۲۷ ق.ا.ح) و همچنین، ادای دیون و واجبات مالی مقدم بر اجرای وصایای میت است.
۳-اگر بر ادای واجبات مالی وصیت شده باشد، اجرای آن مقدم بر سایر وصایا است. {ر.ک دکتر سیدحسن امامی، ج۳، ص۹۹}.
۴-در موردی که عین ترکه رهن دِینی باشد و مال دیگری برای تامین هزینه کفن نداشته باشد، ظاهر از ماده۸۶۹ قانون مدنی این است که هزینه کفن باید از عین وثیقه برداشته شود و بعضی از مولفان اجرای این ترتیب را بعید دانسته‌اند. {ر.ک دکتر جعفری لنگرودی، ارث، ج۱، ص۵۹، ش۶۵}.

ماده ۸۷۰ (ترتیب تأدیه): حقوق مزبوره در ماده قبل باید به ترتیبی که در ماده مزبوره  مقرر است تأدیه شود و مابقی اگر باشد بین وراث تقسیم گردد.
}ر.ک ماده۸۶۹ ق.م{

ماده ۸۷۱ (عدم نفوذ معامله وارثان): هر گاه ورثه نسبت به اعیان ترکه معاملاتی نمایند مادام که  دیون متوفی تأدیه نشده است معاملات مزبوره نافذ نبوده و دیان می‌توانند آن را  بر هم زنند.
}ر.ک ماده۲۲۹ ق.ا.ح{
۱-حکم عدم نفوذ ناظر به تصرفات ناقل از قبیل فروش و صلح  و هبه است که از وثیقه عمومی طلبکاران می‌کاهد و شامل قراردادهای مربوط به اداره ترکه (مانند اجاره و تعمیر) نمی‌شود. اجمال ماده۸۷۱ قانون مدنی را ماده۲۲۹ قانون امور حسبی رفع کرده است.
۲-بنابر ظاهر ماده۸۷۱ عدم نفوذ مشروط به عدم پرداخت دِین است. پس از پرداخت دِین، طلبکار نفعی در اقامه دعوای بطلان معاملات وارثان ندارد و به این استناد که معامله قبل از پرداخت دِین انجام شده است نمیتوان حکم به بطلان آن داد. به بیان دیگر، پرداخت دِین معامله را نافذ می‌کند. {ر.ک ماده۲۲۹ ق.ا.ح}.
۳-دعوای عدم نفوذ تنها از طلبکار پذیرفته می‌شود و هیچ یک از دو طرف معامله نمیتواند به این بطلان استناد کند. بدین ترتیب، باید گفت معامله انجام شده بین دو طرف نافذ و در برابر طلبکاران «غیرقابل استناد» است.

ماده ۸۷۲ (تقسیم اموال غایب اموال مفقود‌الاثر): اموال غائب مفقودالاثر تقسیم نمی‌شود مگر بعد از ثبوت فوت  او یا انقضای مدتی که عادتاً چنین شخصی زنده نمی‌ماند.
}ر.ک مواد۱۰۱۶-۱۰۲۲ ق.م}
۱-موت فرضی نیز در حکم فوت حقیقی است و اموال غایب بین وارثان تقسیم میشود، با این تفاوت که، اگر خلاف آن فرض اثبات و غایب پیدا شود، همه چیز به جای خود باز می‌گردد (ماده۱۶۱ ق.ا.ح) و «کسانی که اموال او را به عنوان وراثت تصرف کرده‌اند، باید آنچه را که از اعیان یا عروض و یا منافع اموال مزبور حین پیدا شدن غایب موجود می‌باشد مسترد دارند» (ماده۱۰۲۷ ق.م).
۲-نسبت به آنچه در اثر تصرف وارثان تلف یا به دیگران منتقل شده است، آنان مسئولیتی ندارند و معاملات باطل نمی‌شود و تنها عوض اخذ شده به غایب داده می‌شود. {ر.ک دکتر سیدحسن امامی، ج۳، ص۲۴۷}.

ماده ۸۷۳ (عدم توارث اشخاص در صورت مجهول بودن تاریخ فوت): اگر تاریخ فوت اشخاصی که از یکدیگر ارث می‌برند مجهول و  تقدم و تأخر هیچ یک معلوم نباشد اشخاص مزبور از یکدیگر ارث نمی‌برند مگر آن که  موت به سبب غرق یا هدم واقع شود که در این صورت از یکدیگر ارث می‌برند.
{ر.ک ماده۱۰۲۴ ق.م}
۱-عدم توارث نتیجه تعارض اجرای اصل تاخر حادث درباره هریک از درگذشتگان است که تحقق شرط ارث (زنده بودن در زمان مرگ مورث) را غیر‌ممکن می‌سازد. {ر.ک دکتر سیدحسن امامی، ج۳، ص۱۷۰}.
۲-به نظر می‌رسد که هدم اتومبیل و هواپیما و کشتی و آسانسور و هرچه اطلاق محل سکنای مشترک(هر چند به طور موقت) بر آن شود، در حکم هدم بنا است: برای دیدن نظر مخالف و محدود کردن استثناء به خرابی بنا،، {ر.ک همان کتاب، ص۱۷۰و۱۷۱ / دکتر جعفری لنگرودی، ارث، ج۱، ش۱۴۱}.
۳-شرط عدم توارث وحدت حادثه نیست، ولی در استثناء شرط است که هردو وارث در یک حادثه غرق یا هدم مرده باشند: برای دیدن نظری که با هم مردن را در عدم توارث نیز شرط می‌داند، {ر.ک دکتر جعفری لنگرودی، همان کتاب / ماده۱۰۲۴ ق.م}. و برای دیدن نظری که در هیچ کدام از اصل و استثناء وحدت حادثه را شرط نمی‌داند، {ر.ک مصطفی عدل، ش۸۹۸}.
۴-در اجرای قاعده توارث دو تن از یکدیگر،  آنچه یکی از آن دو به ارث برده از ترکه استثناء می‌شود. {ر.ک دکتر سیدحسن امامی، ج۳، ص۱۷۱}.

ماده ۸۷۴: اگر اشخاصی که بین آن‌ها توارث باشد بمیرند و تاریخ فوت  یکی از آن‌ها معلوم و دیگری از حیث تقدم و تأخر مجهول باشد فقط آن که تاریخ  فوتش مجهول است از آن دیگری ارث می‌برَد.
۱-وراثت آن که تاریخ فوتش مجهول است نتیجه استصحاب حیات او بعد از مرگ کسی است که از او ارث می‌برَد و در تاریخ معین فوت کرده است. از اصل تاخر حادث (مرگ) نیز همین نتیجه به دست می‌آید.
۲-از آن جا که حیات وارث نتیجه اجرای اصل است، خلاف آن را همیشه میتوان اثبات کرد و ماده۸۷۴ قانون مدنی موردی را فرض کرده است که مجهول تقدم و تاخر فوت مورث مجهول بماند و به هیچ دلیلی مقرون نباشد.

فصل سوم - در شرایط و جمله از موانع ارث
ماده ۸۷۵ (زنده بودن در زمان فوت / وراثت حمل): شرط وراثت، زنده بودن در حین فوت مورث است و اگر حملی باشد  در صوتی ارث می‌برد که نطفه‌ی او حین‌الموت منعقد بوده و زنده هم متولد شود اگر  چه فوراً پس از تولد بمیرد.
۱-مفاد ماده۸۷۵ قانون مدنی در مورد وصیت نیز، برای احراز شرط وجود موصی‌له در زمان انشاء وصیت، اجراء می‌شود (مواد۸۵۰و۸۵۱ ق.م). {ر.ک وصیت در حقوق مدنی ایران، ش۷۲، ص۱۰۶و۱۰۷ / دکتر سیدحسن امامی، ج۳، ص۷۰و۷۱}.
۲-شرط اصلی وراثت حمل وجود او در زمان فوت مورث است و زنده به دنیا آمدن شرطی است که دلالت بر همان شرط اصلی می‌کند (شرط متاخر). {ر.ک دکتر امامی، همان کتاب، ص۱۶۶}.
۳-به نظر می‌رسد که برای ارث بردن، حمل باید به صورت و هیات انسان به دنیا آید، هرچند ناقص باشد. زیرا تنها انسان از حقوق مدنی بهره می‌برَد و شخص است. پس، حملی که در زمان تولد به صورت حیوان است ارث نمی‌برَد، هرچند زنده باشد.
۴-لزومی ندارد که حمل پس از زنده متولد شدن به زندگی ادامه دهد، ولی باید قابل زیستن باشد و زنده متولد شدن نشانه همین قابلیت است. با وجود این، امکان ادامه زندگی ضرورت ندارد.

ماده ۸۷۶ (شک در حیات حمل): با شک در حیات، حین ولادت، حکم وراثت نمی‌شود.

ماده ۸۷۷ (اماره قانونی زمان انعقاد نطفه): در صورت اختلاف در زمان انعقاد نطفه، امارات قانونی که  برای اثبات نسب مقرر است رعایت خواهد شد.
{ر.ک مواد۱۱۵۸و۱۱۵۹و۱۱۶۰ ق.م}
۱-برای اعمال مواد۱۱۵۸و۱۱۵۹ قانون مدنی و احراز انعقاد نطفه، {ر.ک خانواده، ج۲، ش۳۴۲ به بعد}.
۲-نطفه‌ای منعقد شده محسوب است که حمل ناشی از آن ظرف دهماه از تاریخ فوت به دنیا آید، مگر اینکه ثابت شود از تاریخ آخرین نزدیکی (یا امکان آخرین نزدیکی) بیش از ده ماه گذشته است. {ر.ک دکتر سیدحسن امامی، ج۳، ص۱۶۴و۱۶۵}.

ماده ۸۷۸ (تقسیم ترکه با وجود حمل): هر گاه در حین موت مورث، حملی باشد که اگر قابل وراثت  متولد شود مانع از ارث تمام یا بعضی از وراث دیگر می‌گردد. تقسیم ارث به عمل  نمی‌آید تا حال او معلوم شود و اگر حمل مانع از ارث هیچ یک از سایر وراث نباشد  و آن‌ها بخواهند ترکه را تقسیم کنند باید برای حمل حصه‌ای که مساوی حصه‌ی دو  پسر از همان طبقه باشد کنار گذارند و حصه‌ی هر یک از وراث مراعا است تا حال حمل  معلوم شود.
۱-در مورد بند۲ ماده۸۷۸ قانون مدنی برای جنین امین معین می‌شود (ماده۱۰۳ ق.ا.ح) مگر اینکه ولی یا وصی داشته باشد. تقسیم ترکه نیز باید در دادگاه و با شرکت ولی یا وصی یا امین جنین انجام شود (ماده۳۱۳ ق.ا.ح).
۲-مقصود از مانع در این ماده حجب حرمانی است که به موجب آن وارث نزدیک‌تر به متوفی در طبقه و درجه مانع از وراثت وارث دورتر می‌شود (الاقرب‌یمنع‌الابعد). {مواد۸۶۶ به بعد ق.م}.
۳-اگر با سونوگرافی از رحم زن جنس و شمار حمل معلوم شود، دیگر کنار گذاردن سهم دو پسر نامعقول است. {ر.ک ارث، ش۶۴}.

ماده ۸۷۹ (تقسیم ترکه در صورت غیبت یکی از وراث): اگر بین وراث، غایب مفقودالاثری باشد سهم او کنار گذارده  می‌شود تا حال او معلوم شود در صورتی که محقق گردد قبل از مورث مرده است حصه‌ی  او به سایر وراث بر می‌گردد والا به خود او یا به ورثه او می‌رسد.
{ر.ک مواد۱۰۱۹و۱۰۲۰ ق.م و ماده ق.ا.ح}
-در تقسیم ترکه باید نماینده غایب (اعم از وکیل یا ولی و وصی یا قیم یا امین) شرکت داشته باشد و تقسیم نیز در دادگاه انجام می‌شود و تراضی وارثان کافی نیست. (ماده۳۱۳ ق.ا.ح).

ماده ۸۸۰ (قاتل مورث (نامشروع)): قتل از موانع ارث است بنابراین کسی که مورث خود را عمداً  بکشد از ارث او ممنوع می‌شود اعم از این که قتل بالمباشره باشد یا بالتسبیب و  منفرداً باشد یا به شرکت دیگری.
۱-اگر به دستور و تلقین وارث، دیوانه یا حیوانی مورث را بکشد، اثر آن مانند مباشرت است. ولی، اگر مامور عاقل و کبیر باشد، در قوت سبب تردید می‌شود و همیشه یکسان نیست. {ر.ک ارث، ش۶۷}.
۲-رضایت مقتول برای شرکت در اقدامی که به منظور قتل انجام می‌پذیرد، مانع از عمدی بودن قتل نیست (مانند دوئل با شمشیر یا تپانچه). {ر.ک همان، ش۶۷}.
۳-قتلی که به دستور مورث و برای رهایی او از درد و رنج و بدنامی صورت پذیرد یا در اثر قطع عضوی باشد که به امید بهبود مورث انجام شده است، سبب حرمان از ارث نیست. {ر.ک همان}.
۴-در مورد شبه عمد(جرح عمد منتهی به فوت) قانون حکم خاصی ندارد و در ماده۸۸۱ نیز تنها قتل غیرعمد و به حکم قانون یا برای دفاع را از مفاد ماده۸۸۰ بیرون دانسته است. با وجود این به نظر می‌رسد که چنین قاتلی ممنوع از ارث نباشد، زیرا شبه عمد نیز به دلیل فقدان قصد قتل در زمره قتل‌های غیرعمد است که با آن شباهت دارد. {بند‌ب از ماده ۲۹۵ قانون مجازات اسلامی مصوب۱۳۷۰}.
۵-در موردی که وارث قصد قتل ندارد ولی به عمد کاری را انجام دهد که به طور معمول کشنده است یا نسبت به مورث و شرایط او کشنده محسوب شود و وارث از آن آگاه باشد، قتل در حکم عمد است(مانند به کاربردن آلت قتاله): {بند‌ب‌و‌ج ماده۲۰۶ قانون مجازات اسلامی مصوب۱۳۷۰. بنابراین، چنین قاتلی نیز از ارث محروم است.
۶-اگر وارثی به قصد کشتن مورث به او ضربه‌ای بزند که در اثر آن به بیماری مبتلا شود و بمیرد، کار او را باید قتل عمد شمرد و بیماری ناشی از ضرب، رابطه علیت میان فعل قاتل و نتیجه را قطع نمی‌کند. {ر.ک همان، ش۶۷}.
۷-در موردی که شخص حاجب از ارث را به انگیزه ارث بردن می‌کشد (مانند اینکه شخصی پدر خود را بکشد تا از جد ارث ببرد) نسبت به ممنوع شدن قاتل از ارث تردید شده است {دکتر سیدحسن امامی، ج۳، ص۱۷۵}. به طور معمول ماده۸۸۰ قانون مدنی را تفسیر محدود می‌کنند و آن را شامل قاتل حاجب نمی‌دانند. با وجود این، به نظر می‌رسد عموم نخستین جمله ماده۸۸۰ که اعلام می‌کند «قتل از موانع ارث است» راه را برای تفسیر گسترده‌تر باز می‌کند و رویه قضایی میتواند به دلیل وحدت مبنا (انگیزه پلید ارث بردن)، قتل حاجب را نیز مانع ارث قرار دهد، با این تفاوت که انگیزه پلید ارث بردن در این فرض باید ثابت شود و صرف قتل به تنهایی کافی نیست، برخلاف قتل مورث که در آن انگیزه پلید میراث بردن مفروض است. {ر.ک ناصر کاتوزیان، ارث، ش۷۰}.
۸-قاتلی که موصی را می‌کشد تا زودتر موصی‌به را به دست آورد، از وصیت محروم است. {وصیت در حقوق مدنی ایران، ش۶۶}. منتها، در این فرض نیز انگیزه تملک موصی‌به باید اثبات شود. زیرا مفروض بودن این انگیزه مخصوص قتل مورث است و این حکم استثنایی را نمیتوان توسعه داد، در حالی که رعایت حکمت مناط حکم در موارد مشابه مانعی ندارد. برای دیدن نظر مخالف، {ر.ک دکتر سیدحسن امامی، ج۳، ص۱۷۵}.
۹-سقط حمل نیز از جهت ممنوع ساختن از ارث در حکم قتل است. {ر.ک ماده۸۵۲ ق.م / ارث، ش۶۷}.
۱۰-هرگاه شوهری زن خود را با مردی در یک فراش ببیند و او را بکشد از ارث زن محروم نمی‌شود، زیرا انگیزه دست یافتن به میراث در آن اوضاع و احوال منتفی است و وقتی قانون‌گذار او را از مجازات اصلی قتل معاف می‌کند آثار تبعی و مدنی آن را هم نمی‌خواهد. برای دیدن نظر مخالف، {ر.ک دکتر امامی، همان کتاب، ص۱۷۸}.
۱۱-معاونت در قتل مورث نیز مانند شرکت در قتل است و همان ملاک را دارد و مانع ارث می‌شود: در تایید این نظر، {ر.ک دکتر جعفری لنگرودی، ارث، ج۱، ش۱۰۶ / دکتر ناصر کاتوزیان، ارث ش۶۷}.

ماده ۸۸۱ (قتل مشروع و خطایی): در صورتی که قتل عمدی مورث به حکم قانون یا برای دفاع باشد  مفاد ماده فوق مجری نخواهد بود.
۱-قتل عمدی در صورتی مانع از ارث است که نامشروع باشد. پس، قتلی که به حکم قانون و در دفاع مشروع صورت پذیرد مباح است و اثر متعارف در حرمان از ارث را ندارد. منتها لزوم تناسب میان تجاوز و دفاع باید در نظر گرفته شود. {ر.ک ارث، ش۶۸}.
۲-اگر پدری پسر را به قصد تأدیب بزند و پسر در اثر ضربه ناگهانی بمیرد، پدر از ارث او محروم نمی‌شود، مشروط بر اینکه ضربه نوعا کشنده نباشد. {دکتر سیدحسن امامی، ج۳، ص۱۷۷}.
۳-عمد طفل و مجنون در حکم غیرعمد است. {دکتر جعفری لنگرودی، ارث، ج۱، ش۱۰۳}.
۴-اگر کسی به این پندار که دیگری مستحق قتل است او را بکشد و بعد معلوم شود که در اشتباه بوده است، قتل مانع  ارث نیست. {ر.ک همان کتاب}.

ماده ۸۸۱ مکرر (کافر): کافر از مُسلِم ارث نمی‌بَرَد و اگر در بین ورثه‌ی  متوفای کافری، مُسلِم باشد وراث کافر ارث نمی‌برند اگر چه از لحاظ طبقه و درجه  مقدم بر مسلم باشند. (الحاقی آزمایشی ۱۳۶۱/۱۰/۸ و الحاقی ۱۳۷۰/۸/۱۴)
۱-در موردی که از میان وارثان کافری یک تن ادعای مسلمان شدن کند، اقرار او به اسلام برای محروم ساختن سایر وارثان کافی نیست (ماده۱۲۷۸ ق.م) و دادگاه با توسل به قراین و شهادت گواهان باید اسلام مدعی را احراز کند.
۲-کافر در ماده۸۸۱ قانون مدنی اعم از ذمی و حربی است.
۳-کفر و ایمان در زمان تحقق ارث معیار است. پس، اگر وارثی بعد از تملک ترکه و پیش از تقسیم آن کافر شود، از ارث محروم نیست.
۴-در فقه، اگر خویشاوندی کافر پیش از تقسیم ترکه اسلام آورد، به زمره وارثان می‌پیوندد و در همان مقام قرار می‌گیرد که سزاوار وارث مسلمان است. {ر.ک ارث، ش۷۸}.
۵-مُسلِم از کافر ارث می‌برَد. همچنین وارثان کافر از مورث کافر ارث می‌برند.
۶-اگر فرزند مسلمانی کافر شود و نواده‌های او مسلمان باشند، نواده‌ها از پدر بزرگ ارث می‌برند و صاحب خویشان دورتر می‌شوند، هرچند به قائم مقامی از پدر کافر باشد.

ماده ۸۸۲ (لعان): بعد از لعان، زن و شوهر از یکدیگر ارث نمی‌برند و همچنین  فرزندی که به سبب انکار او، لعان واقع شده، از پدر و پدر از او ارث نمی‌برد  لیکن فرزند مزبور از مادر و خویشان مادری خود و همچنین مادر و خویشان مادری از  او ارث می‌برند.
-مانع بودن لعان از ارث مورد انتقاد قرار گرفته است، بدین تعبیر که با انحلال نکاح مقتضی توارث را از بین می‌برَد. {دکتر جعفری لنگرودی، ارث، ج۱، ش۹۶و۱۱۵و۱۱۶}. این ایراد در مورد میراث زن و شوهر وارد است، زیرا رابطه زناشویی را از بین می‌برَد (ماده۱۰۵۲ ق.م)، ولی درباره نَسَب قابل رفع به نظر می‌رسد، چراکه اولاد نامشروع نمی‌شود و به همین جهت از مادر ارث می‌برَد. عدم انتساب فرزند به پدر فرض حقوقی است و احتمال دارد با واقع منطبق نباشد. به همین جهت، قانون هم به لوازم آن پایبند نیست. {ر.ک ارث ،ش۶۱}.

ماده ۸۸۳ (رجوع پدر از لعان): هر گاه پدر بعد از لعان رجوع کند پسر از او ارث می‌برد  لیکن از ارحام پدر و همچنین پدر و ارحام پدری از پسر ارث نمی‌برند.
-حکم ماده۸۸۳ قانون مدنی نشانه‌ای از فرضی بودن عدم انتساب فرزند به پدر است. {ر.ک ارث، ش۶۱}.

ماده ۸۸۴ (ولادت از زنا): ولد‌الزنا از پدر و مادر و اقوام آنان ارث نمی‌برد لیکن اگر  حرمت رابطه‌ای که طفل ثمره‌ی آن است نسبت به یکی از ابوین ثابت و نسبت به دیگری  به واسطه‌ی اکراه یا شبهه‌ی زنا نباشد طفل فقط از این طرف و اقوام او ارث  می‌برد و بالعکس.
۱-فرزند طبیعی مقتضی توارث را با خود ندارد و به همین جهت ولادت از زنا را نباید از موانع ارث شمرد.
۲-نزدیکی به شبهه، اگر با یکی از محارم صورت پذیرد، فرزند ناشی از آن در حکم فرزند طبیعی است و ارث نمی‌برَد. {دکتر سیدحسن امامی، ج۳، ص۱۸۸}.
۳-در مورد لقاح مصنوعی بین دو بیگانه، فرزندی که به وجود می‌آید طبیعی است نه مشروع و از پدر و مادر ارث نمی‌برَد، مگر اینکه بدون آگاهی باشد که در حکم ولد‌به‌شبهه است. {همان کتاب، ص۱۸۸و۱۸۹}.
۴-فرزند ناشی از لقاح مصنوعی زن و شوهر مشروع است. {همان کتاب}.
۵-فرزند ناشی از آمیزش نامشروع زن و مرد در حکم ولادت از زنا است، هرچند که زنا نیز تحقق نیافته باشد.

ماده ۸۸۵ (ارث اولاد و اقوام قاتل مورث): اولاد و اقوام کسانی که به موجب ماده ۸۸۰ از ارث ممنوع  می‌شوند محروم از ارث نمی‌باشند بنابراین اولاد کسی که پدر خود را کشته باشد از  جد مقتول خود ارث می‌برد اگر وراث نزدیکتری باعث حرمان آنان نشود.
۱-در قتلی که مانع ارث نیست (مانند قتل خطایی و شبه عمد) قاتل از دیه ارث نمی‌برَد ( زیرا ارث باعث مالکیت مافی‌الذمه و سقوط تمام یا بخشی از مجازات قاتل می‌شود.
۲-در فرضی که فرزندان قاتل به قائم مقامی او ارث می‌برند (مانند  موردی که مقتول پدر دارد، ماده۶۱۱ ق.م.)، اجرای حکم ماده ۸۸۵ ق.م. با این اشکال رو‌به‌رو است  که نسل واسطه آنان ممنوع از ارث است و قائم مقام کسی شده‌اند که خود از ارث بی‌بهره است. ولی، شخصی بودن آثار قتل ایجاب می‌کند که فرزندان و خویشان قاتل از مکافات کار او مصون بمانند و حکم ماده۸۸۰ قانون مدنی قاتل را از زمره خویشان حذف نمی‌کند، ممنوع از ارث می‌سازد و نظم توارث در سایر اعضای خانواده برهم نمی‌خورد. {ر.ک ارث، ش۷۲.

فصل چهارم - در حجب
ماده ۸۸۶ (مفهوم): حجب حالت وارثی است که به واسطه‌ی بودن وارث دیگر از بردن  ارث کلاً یا جزئاً محروم می‌شود.
-حجب نقصانی واقعی محدود به مورد استثنایی است که وارث دورتر، که سهمی از ترکه را نمی‌برَد، وضع طبیعی وارثی را بر هم زند و او را از بخشی از سهم خود محروم سازد: مانند وجود برادر و خواهر در شرایط ویژه که باعث محروم ماندن مادر از بیش از یک‌ششم ترکه می‌شود. {ر.ک ارث، ش۳۴، ماده۸۹۲}.

ماده ۸۸۷ (حجب حِرمانی و حجب نقصانی): حجب بر دو قسم است:
قِسم اول آن است که وارث از اصل ارث  محروم می‌گردد، مثل برادرزاده که به واسطه بودن برادر یا خواهر متوفی، از ارث  محروم می‌شود یا برادر ابی که با بودن برادر ابوینی از ارث محروم می‌گردد؛
قِسم دوم آن است که فرض وارث از حد اعلی به حد ادنی نازل  می‌گردد مثل تنزل حصه‌ی شوهر از نصف به ربع در صورتی که برای زوجه اولاد باشد و  همچنین تنزل حصه‌ی زن از ربع به ثمن در صورتی که برای زوج او اولاد باشد.

ماده ۸۸۸ (ضابطه حجب): ضابطه‌ی حجب از اصل ارث، رعایت اقربیت به میت است.  بنابراین هر طبقه از وراث، طبقه‌ی بعد را از ارث محروم می‌نماید مگر در مورد  ماده ۹۳۶ و موردی که وارث دورتر بتواند به سمت قائم‌مقامی ارث ببرد که در این  صورت هر دو ارث می‌برند.
{ر.ک ماده۹۳۶ ق.م / مواد۸۸۹و۸۹۰ ق.م}
۱-در نقد نظریه حجب، {ر.ک ارث، ش۳۲ به بعد}.
۲-در درون هر طبقه نیز وارثی که درجه قَرابت نزدیک‌تری با مورث دارد حاجب وارثان دورتر است، چنان‌که با وجود فرزند نواده مورث از او ارث نمی‌برَد.
۳-ماده۹۳۶ حکمی است استثنایی و مخصوص موردی که وارث منحصر به عموی ابی و پسر عموی ابوینی باشد: بر طبق قاعده، چون عموی ابی از حیث درجه نزدیک‌تر از پسر عموی ابوینی است بایستی حجب او می‌شد، ولی قانون پسر عموی ابوینی را مقدم داشته است.
۴-در طبقه اول، صورتی که وارث منحصر به نواده‌ها و پدر و مادر باشند، با این که پدر و  مادر نزدیک‌تر از نواده‌ها هستند، با هم ارث می‌برند (ماده۹۱۱ ق.م)، ولی هر گروه از نواده‌ها چون به قائم مقامی مورث سهم می‌برند، تنها همان سهم را تملک می‌کنند. همچنین است در طبقه دوم نسبت به فرزندان برادر و خواهر با جد و جده (ماده۹۲۵ ق.م) و اولاد اعمام و اخوال در صورت نبودن عمه و دایی و خاله و عمو که هر گروه قائم مقام مورث مستقیم (نسل واسطه) خویش هستند (ماده۹۳۷ ق.م).
۵-قائم مقامی فرزندان نسلی که اگر زنده می‌بود، ارث می‌برد، مبتنی بر فرض وجود آن نسل واسطه است و حکمت آن اجرای عدالت است. {ر.ک ارث، ش۳۷}.
۶-قائم مقامی مشروط بر این است که: ۱)از صنف نسلی که بی واسطه به متوفی می‌رسد کسی زنده نباشد؛ ۲)نسل واسطه و مستقیم باید در شمار وارثان باشد؛ ۳)قائم مقام نزدیکترین نسل به نسل بی‌واسطه باشد؛ ۴)ممنوع از ارث نباشد؛ ۵)نسل واسطه (پدر) باید پیش از مورث مرده باشد. {ر.ک  ارث، ش۳۹}.

ماده ۸۸۹ (قائم‌مقامی): در بین وراث طبقه‌ی اولی اگر برای میت اولادی نباشد اولاد  او هر قدر که پایین بروند قائم‌مقام پدر یا مادر خود بوده و با هر یک از ابوین  متوفی که زنده باشد ارث می‌برند ولی در بین اولاد، اقرب به میت، ابعد را از ارث  محروم می‌نماید.
{ر.ک ماده۹۱۱ ق.م}
-اولاد در بند۲ ماده۸۸۹ قانون مدنی اعم است از فرزندان دختر یا پسر بدون واسطه یا با واسطه و اعم از این که فرزندان دختر متوفی باشند یا پسر او. گاه نیز مانند بند۱ ماده۸۸۹ «اولاد» به فرزندان بی‌واسطه گفته می‌شود و نوادگان را «اولاد اولاد» می‌گویند.

ماده ۸۹۰: در بین وراث طبقه‌ی دوم اگر برای متوفی برادر یا خواهری  نباشد اولاد اخوه، هر قدر که پایین بروند قائم‌مقام پدر یا مادر خود بوده با هر  یک از اجداد متوفی که زنده باشد ارث می‌برند لیکن در بین اجداد یا اولاد اخوه،  اقرب به متوفی ابعد را از ارث محروم می‌کند. مفاد این ماده در مورد وارث طبقه  سوم نیز مجری می‌باشد.
{ر.ک مواد۹۲۵و۹۲۷ ق.م}

ماده ۸۹۱ (وراثی که حاجب ندارند): وراث ذیل حاجب از ارث ندارند: پدر، مادر، پسر، دختر، زوج و  زوجه.
-ماده۸۹۱ قانون مدنی مربوط به حجب از اصل ارث است نه حجب از بعض فرض (نقصانی) که در ماده۸۹۲ قانون مدنی آمده است.

ماده ۸۹۲ (حجب از بعض فرض (حجب نقصانی)): حجب از بعض فرض، در موارد ذیل است:
الف- وقتی که برای میت، اولاد یا اولاد اولاد باشد: در این  صورت ابوین میت از بردن بیش از یک ثلث محروم می‌شوند مگر در مورد ماده ۹۰۸ و  ۹۰۹ که ممکن است هر یک از ابوین به عنوان قرابت یا رد بیش از یک سدس ببرد  همچنین زوج از بردن بیش از یک ربع و زوجه از بردن بیش از یک ثُمن محروم می‌شود.
ب- وقتی که برای میت چند برادر یا خواهر باشد: در این صورت  مادر میت از بردن بیش از یک سدس محروم می‌شود مشروط بر این که:
اولاً- لااقل دو برادر یا یک برادر با دو خواهر یا چهار  خواهر باشند؛ 
ثانیاً- پدر آن‌ها زنده باشد؛ 
ثالثاً- از ارث ممنوع نباشد مگر به سبب قتل؛ 
رابعاً- ابوینی یا ابی تنها باشند. 
۱-حداقل میزان ارث برای ابوین یک‌ششم از ترکه برای هر یک از آن‌ها است که در صورت وجود فرزند بیش از آن ارث نمی‌برند، در صورتی که سهم پدر دو‌سوم و مادر یک‌سوم در حالت نبودن فرزند است. {ر.ک ماده۹۰۶ ق.م / مصطفی عدل، ش۹۱۵}.
۲-باید اخوه متوفی بعد از مرگ او زنده باشند و اگر مرده باشند یا با متوفی با هم بمیرند حاجب مادر نمی‌شوند، هرچند که سبب مرگ غرق و هدم باشد. {ر.ک دکتر سیدحسن امامی، ج۳، ص۲۰۷}.
۳-برادر و خواهر متوفی بدون این که ارث ببرند حاجب مادر قرار می‌گیرند و این امر نشانه آن است که میان حجب و ارث ملازمه وجود ندارد.
۴-در بند ثالثا از بخش ب، مقصود ممنوع نبودن از ارث برای برادر و خواهر است که به اشتباه با فعل مفرد (نباشد) آمده است و نباید آن را متوجه مادر کرد. {مصطفی عدل، ش۹۱۹}.
۵-فرض پدر هیچ گاه بیش از یک‌ششم ترکه نیست (ماده۹۰۴) و بقیه را (تا دو ثلث در صورت نبودن فرزند برای متوفی» به ارث می‌برَد: درباره نقد ماده بر این مبنا، {ر.ک دکتر جعفری لنگرودی، ارث، ج۱، ش۱۸۶}.
۶-در صورت حمل بودن یکی از برادر و خواهرها، اختلاف شده است که آیا حاجب مادر می‌شود یا چون هنوز به دنیا نیامده است حاجب نیست: در تایید نظری که حمل حاجب می‌شود، {ر.ک دکتر سیدحسن امامی، ج۳، ص۲۰۷}. و برای دیدن نظری که حمل را حاجب نمی‌داند، {ر.ک جعفری لنگرودی، همان کتاب، ش۱۹۰}. نظر نخست با اطلاق ماده۸۹۲ سازگارتر است.

فصل پنجم - در فرض و صاحبان فرض
ماده ۸۹۳ (ارث به فرض و قِرابت): وراث، بعضی به فرض، بعضی به قِرابت و بعضی گاه به فرض و  گاهی به قِرابت ارث می‌برند.

ماده ۸۹۴ (صاحبان فرض و قِرابت): صاحبان فرض اشخاصی هستند که سهم آنان از ترکه معین است و  صاحبان قِرابت کسانی هستند که سهم آن‌ها معین نیست.

ماده ۸۹۵ (میزان فرض): سهام معینه که فرض نامیده می‌شود عبارت است از: نصف، ربع،  ثُمن، دوثلث، ثلث و سُدس ترکه.

ماده ۸۹۶ (اشخاصی که به فرض ارث می‌برند): اشخاصی که به فرض ارث می‌برند عبارتند از: مادر و زوج و  زوجه.

ماده ۸۹۷ (ارث به فرض و قِرابت): اشخاصی که گاه به فرض و گاهی به قرابت ارث می‌برند عبارتند  از: پدر، دختر و دخترها، خواهر و خواهرهای ابی یا ابوینی و کلاله امی.
-مقصود از «کلاله» خویشان در خط اطراف و به ویژه خواهران و برادران و فرزندان آن‌ها هستند.

ماده ۸۹۸ (ارث به قِرابت): وراث دیگر به غیر از مذکورین در دو ماده فوق به قرابت ارث  می‌برند.

ماده ۸۹۹ (صاحبان فرض نصف): فرض سه وارث نصف ترکه است:
۱)شوهر در صورت نبودن اولاد برای متوفا اگر چه از شوهر  دیگر باشد؛
۲)دختر اگر فرزند منحصر باشد؛
۳)خواهر ابوینی یا ابی تنها در صورتی که منحصر به فرد  باشد.
{ر.ک مواد۹۰۸و۹۱۳و۹۱۷و۹۲۷و۹۳۶ ق.م}

ماده ۹۰۰ (صاحبان فرض ربع): فرض دو وارث ربع ترکه است:
۱)شوهر در صورت فوت زن با داشتن اولاد؛
۲)زوجه یا زوجه‌ها در صورت فوت شوهر بدون اولاد.
-توارث ویژه نکاح دایم است، خواه در مورد شوهر باشد یا زن. {ر.ک ماده۹۴۰ ق.م}.

ماده ۹۰۱ (فرض ثُمن): ثُمن، فریضه‌ی زوجه یا زوجه‌ها است در صورت فوت شوهر با  داشتن اولاد.
-مقصود از زوجه در ارث زن دایم است. {ماده ۹۴۰ ق.م}.

ماده ۹۰۲ (فرض دو ثلث): فرض دو وارث دو ثلث ترکه است:
۱)دو دختر و بیشتر در صورت نبودن اولاد ذکور؛
۲)دو خواهر و بیشتر ابوینی یا ابی تنها با نبودن برادر.
{ر.ک ماده۹۰۹ ق.م}

ماده ۹۰۳ (فرض ثلث): فرض دو وارث ثلث ترکه است:
۱)مادر متوفی در صورتی که میت اولاد و اخوه نداشته باشد؛
۲)کلاله امی در صورتی که بیش از یکی باشد.
{ر.ک مواد۹۰۶و۹۲۲ ق.م}

ماده ۹۰۴ (فرض سُدس): فرض سه وارث سُدس ترکه است: پدر و مادر و کلاله امی اگر  تنها باشد.
{ر.ک مواد۹۰۶و۹۰۸و۹۰۹و۹۲۲ ق.م}

ماده ۹۰۵ (تقدم فرض بر ارث به قِرابت / رد): از ترکه‌ی میت هر صاحب فرض حصه خود را می‌برد و بقیه به  صاحبان قرابت می‌رسد و اگر صاحب قرابتی در آن طبقه مساوی با صاحب فرض در درجه  نباشد باقی به صاحب فرض رد می‌شود مگر در مورد زوج و زوجه که به آن‌ها رد  نمی‌شود لیکن اگر برای متوفی وارثی به غیر از زوج نباشد زائد از فریضه به او رد  می‌شود.
{ر.ک ماده۹۱۴ ق.م}
۱-حکم ماده شامل دو بخش است: ۱)تقدم صاحبان فرض بر قِرابت؛ ۲)رد بقیه ترکه به صاحب فرضی که در قِرابت مقدم بر دیگر خویشان است. {ر.ک ارث، ش۱۱۵}.
۲-رد بخش باقی مانده از ترکه به صاحبان فرض نزدیک‌تر به متوفی قاعده‌ای است که در مقام اجرای اصل «تقدم خویش نزدیکتر» (الاقرب یمنع الابعد» تمهید شده است و به نسبت فرض با ترکه تقسیم می‌شود. {ر.ک دکتر سیدحسن امامی، ج۳، ص۲۱۴}.
۳-ممنوع بودن رد به زوج و زوجه استثناء بر قاعده نیست، زیرا این دو در رقابت با خویشان متوفی نیستند و با هر طبقه و درجه ارث می‌برند و مانع ارث بردن هیچ خویشی نمی‌شوند (مواد۹۱۳و۹۲۷و۹۳۸ ق.م).
۴-در صورتی که کلاله ابوینی یا ابی با کلاله امی ارث ببرند، ارث زاید در فرض به کلاله امی رد نمی‌شود و او همان فرض خود را می‌برَد (ماده۹۲۲ ق.م).

فصل ششم - در سهم‌الارث طبقات مختلفه وراث
مبحث اول - در سهم‌الارث وراث طبقه اولی
ماده ۹۰۶ (ارث پدر و مادر): اگر برای متوفی اولاد یا اولاد اولاد از هر درجه که باشد  موجود نباشد هر یک از ابوین در صورت انفراد، تمام ارث را می‌برد و اگر پدر و  مادر میت هر دو زنده باشند مادر یک ثلث و پدر دو ثلث می‌برد لیکن اگر مادر حاجب  داشته باشد سدس از ترکه متعلق به مادر و بقیه مال پدر است.
{ر.ک بند‌ب ماده۸۹۲ ق.م}

ماده ۹۰۷ (ارث اولاد): اگر متوفی ابوین نداشته و یک یا چند نفر اولاد داشته باشد  ترکه به طریق ذیل تقسیم می‌شود:
اگر فرزند، منحصر به یکی باشد خواه پسر خواه دختر تمام  ترکه به او می‌رسد. 
اگر اولاد متعدد باشند ولی تمام پسر، یا تمام دختر، ترکه  بین آن‌ها بالسویه تقسیم می‌شود.
اگر اولاد متعدد باشند و بعضی از آن‌ها پسر و  بعضی دختر، پسر دو برابر دختر می‌برَد. 

ماده ۹۰۸ (ارث پدر و مادر با یک دختر): هر گاه پدر یا مادر متوفی یا هر دو ابوین او موجود باشد با  یک دختر فرض هر یک از پدر و مادر سدس ترکه و فرض دختر نصف آن خواهد بود و ما  بقی بین تمام وراث به نسبت فرض آن‌ها تقسیم شود مگر این که مادر حاجب داشته  باشد که در این صورت مادر از مابقی چیزی نمی‌برد.

ماده ۹۰۹ (ارث پدر و مادر با چند دختر): هر گاه پدر یا مادر متوفی یا هر دو ابوین او موجود باشند  با چند دختر، فرض تمام دخترها دو ثلث ترکه خواهد بود که بالسویه بین آن‌ها  تقسیم می‌شود و فرض هر یک از پدر و مادر یک سدس و مابقی اگر باشد بین تمام ورثه  به نسبت فرض آن‌ها تقسیم می‌شود مگر این که مادر حاجب داشته باشد در این صورت  مادر از باقی چیزی نمی‌برد.
-در صورتی که پدر و مادر با دو دختر وارثان متوفی باشند، سهم دو دختر دو‌سوم از ترکه و سهم  پدر و مادر یک‌سوم است و چیزی از ترکه باقی نمی‌مانَد تا به وارثان رد شود. به همین جهت، در پایان ماده در مورد بخش زاید با قید«اگر باشد» آمده است که فرض آن ناظر است به موردی که دو دختری با مادر یا پدر تنها باشد. در این فرض، آن که با دختران است، اگر مادر تنها باشد، چون پدر وجود ندارد، مادر نیز حاجب ندارد. در نتیجه، انتقاد شده است که قید پایانی ماده در مورد حاجب داشتن مادر بی مورد و زاید است. {ر.ک دکتر سیدحسن امامی، ج۳، ص۲۲۲ / مصطفی عدل (منصور‌السلطنه)، ش۹۳۶}.

ماده ۹۱۰ (حجب اولاد از نواده): هر گاه میت اولاد داشته باشد گر چه یک نفر، اولاد اولاد او  ارث نمی‌برند.

ماده ۹۱۱ (ارث نوادگان به قائم‌مقامی): هر گاه میت اولاد بلاواسطه نداشته باشد اولاد اولاد او  قائم‌مقام اولاد بوده و بدین طریق جزو وراث طبقه اول محسوب و با هر یک از ابوین  که زنده باشد ارث می‌برد. تقسیم ارث بین اولاد بر حسب نسل به عمل می‌آید: یعنی  هر نسل حصه‌ی کسی را می‌برد که به توسط او به میت می‌رسد. بنابراین اولاد پسر  دو برابر اولاد دختر می‌برند. در تقسیم بین افراد یک نسل، پسر دو برابر دختر  می‌برد.
{ر.ک ماده۸۸۹ ق.م}

ماده ۹۱۲ (ارث نبیرگان به قائم‌مقامی): اولاد اولاد تا هر چه که پایین بروند به طریق مذکور در  ماده فوق ارث می‌برند با رعایت این که اقرب به میت ابعد را محروم می‌کند.

ماده ۹۱۳ (ارث (فرض زوج و زوجه)): در تمام صور مذکوره در این مبحث هر یک از زوجین که زنده  باشد فرض خود را می‌برد و این فرض عبارت است: از نصف ترکه برای زوج و ربع آن  برای زوجه در صورتی که میت اولاد یا اولاد اولاد نداشته باشد و از ربع ترکه  برای زوج و ثُمن آن برای زوجه در صورتی که میت اولاد یا اولاد اولاد داشته باشد  و مابقی ترکه بر طبق مقررات مواد قبل مابین سایر وراث تقسیم می‌شود.
{ر.ک مواد۸۸۹و۹۰۱  ق.م}

ماده ۹۱۴ (عول و تعصیب (رد)): اگر به واسطه‌ی بودن چندین نفر صاحبان فرض، ترکه‌ی میت  کفایت نصیب تمام آن‌ها را نکند نقص بر بنت و بنتین وارد می‌شود و اگر پس از  موضوع کردن نصیب صاحبان فرض، زیادتی باشد و وارثی نباشد که زیاده را به عنوان  قرابت ببرد این زیاده بین صاحبان فرض بر طبق مقررات مواد فوق تقسیم می‌شود لیکن  زوج و زوجه مطلقاً و مادر اگر حاجب داشته باشد از زیادی چیزی نمی‌برد.

ماده ۹۱۵ (هِبّوه): انگشتری که میت معمولاً استعمال می‌کرده و همچنین قرآن و  رخت‌های شخصی و شمشیر او به پسر بزرگ او می‌رسد بدون این که از حصه‌ی او از این  حیث چیزی کسر شود مشروط بر این که ترکه‌ی میت منحصر به این اموال نباشد.
۱-حِبّوه میراث اضافی پسر بزرگ‌تر از پدر است و ماده۹۱۵ شامل میراث از مادر نمی‌شود. {دکتر جعفری لنگرودی، ارث، ج۱، ش۲۲۴ / دکتر سیدحسن امامی، ج۳، ص۲۲۶}.
۲-مقصود از پسر بزرگ، بزرگ‌ترین پسر پدر متوفی است، هرچند که دختر بزرگ تر از او در میان وارثان باشد یا پسر کوچک‌ترین فرزندان باشد. {ر.ک دکتر امامی، همان کتاب، ص۲۲۷}.
۳-در صورتی که چند پسر هم سن وجود داشته باشند، در وجود حِبّوه، که ویژه پسر بزرگ است، تردید وجود دارد و نظر مشهور بر تقسیم بین آن‌ها است. {همان کتاب‌ها}.
۴-در این که آیا پسری که در زمان مرگ پدر هنوز به دنیا نیامده است از حِبّوه استفاده می‌کند یا بر حمل پسر بزرگ‌تر اطلاق نمی‌شود اختلاف است و به نظر می‌رسد که باید ماده۹۱۵ را تفسیر مضیق کرد و حمل را مشمول آن ندانست. برای دیدن نظر مخالف، {ر.ک دکتر امامی، ج۳، ص۲۲۸}.
۵-در مورد تعدد انگشتری مورد استعمال و شمشیر، بعضی نظر به قرعه دارند (دکتر جعفری لنگرودی، همان کتاب، ش۲۲۷) و بعض دیگر همه را مشمول ماده۹۱۵ می‌دانند (دکتر امامی، ج۳، ص۲۲۸و۲۲۹) و نظر دوم قوی‌تر است.
۶-حِبّوه نیز مانند سایر اجزای ترکه پس از پرداخت دیون میت داده می‌شود.

مبحث دوم - در سهم‌الارث وراث طبقه دوم
ماده ۹۱۶ (شرط توارث): هر گاه برای میت و ارث طبقه اولی نباشد ترکه او به وارث  طبقه ثانیه می‌رسد.

ماده ۹۱۷ (وارث تنها و متعدد): هر یک از وراث طبقه دوم اگر تنها باشد تمام ارث را می‌برد  و اگر متعدد باشند ترکه‌ی بین آن‌ها بر طبق مواد ذیل تقسیم می‌شود.

ماده ۹۱۸ (میراث اخوه (ابوینی، ابی و امی)): اگر میت اخوه‌ی ابوینی داشته باشد اخوه‌ی ابی ارث  نمی‌برند. در صورت نبودن اخوه‌ی ابوینی اخوه‌ی ابی حصه‌ی ارث آن‌ها را می‌برند.  اخوه‌ی ابوینی و اخوه‌ی ابی هیچ کدام اخوه‌ی امی را از ارث محروم نمی‌کنند.

ماده ۹۱۹ (تعداد اخوه ابی یا ابوینی از یک جنس): اگر وراث میت چند برادر ابوینی یا چند برادر ابی یا چند  خواهر ابوینی یا چند خواهر ابی باشند ترکه بین آن‌ها بالسویه تقسیم می‌شود.

ماده ۹۲۰ (ارث برادر و خواهر ابی یا ابوینی): اگر وراث میت چند برادر و خواهر ابوینی یا چند برادر و  خواهر ابی باشند حصه‌ی ذکور دو برابر اناث خواهد بود.

ماده ۹۲۱ (تساوی ارث برادر و خواهر امی): اگر وراث چند برادر امی یا چند خواهر امی یا چند برادر و  خواهر امی باشند ترکه بین آن‌ها بالسویه تقسیم می‌شود.

ماده ۹۲۲ (تقسیم ارث اخوه امی و ابوینی): هر گاه اخوه‌ی ابوینی و اخوه‌ی امی با هم باشند تقسیم به  طریق ذیل می‌شود:
اگر برادر یا خواهر امی یکی باشد سُدس ترکه را می‌برَد و  بقیه مال اخوه‌ی ابوینی یا ابی است که به طریق مذکور در فوق تقسیم می‌نمایند.  اگر کلاله امی متعدد باشد ثلث ترکه به آن‌ها تعلق گرفته و بین خود بالسویه  تقسیم می‌کنند و بقیه مال اخوه‌ی ابوینی یا ابی است که مطابق مقررات مذکور در  فوق تقسیم می‌نمایند.

ماده ۹۲۳ (ارث اجداد و جدات): هر گاه ورثه، اجداد یا جدات باشد ترکه به طریق ذیل تقسیم  می‌شود:
اگر جد یا جده تنها باشد اعم از ابی یا امی تمام ترکه به  او تعلق می‌گیرد. 
اگر اجداد و جدات متعدد باشند در صورتی که ابی باشند ذکور  دو برابر اناث می‌برد و اگر همه امی باشند بین آن‌ها بالسویه تقسیم می‌گردد. 
اگر جد یا جده ابی و جد یا جده امی با هم باشند ثلث ترکه  به جد یا جده امی می‌رسد و در صورت تعدد اجداد امی آن ثلث بین آن‌ها بالسویه  تقسیم می‌شود و دو ثلث دیگر به جد یا جده ابی می‌رسد و در صورت تعدد، حصه‌ی  ذکور از آن دو ثلث دو برابر حصه‌ی اناث خواهد بود.  

ماده ۹۲۴ (ارث اجداد و کلاله): هر گاه میت اجداد و کلاله با هم داشته باشد دو ثلث ترکه به  وراثی می‌رسد که از طرف پدر قرابت دارند و در تقسیم آن حصه‌ی ذکور دو برابر  اناث خواهد بود و یک ثلث به وراثی می‌رسد که از طرف مادر قرابت دارند و بین خود  بالسویه تقسیم می‌نمایند. لیکن اگر خویش مادری فقط یک برادر یا یک خواهر امی  باشد فقط سُدس ترکه به او تعلق خواهد گرفت.

ماده ۹۲۵ (قائم‌مقامی اولاد اخوه): در تمام صور مذکوره در مواد فوق اگر برای میت نه برادر  باشد و نه خواهر، اولاد اخوه قائم‌مقام آن‌ها شده و با اجداد ارث می‌برند در  این صورت تقسیم ارث نسبت به اولاد اخوه بر حسب نسل به عمل می‌آید: یعنی هر نسل  حصه کسی را می‌برد که به واسطه‌ی او به میت می‌رسد بنابراین اولاد اخوه‌ی  ابوینی یا ابی حصه‌ی اخوه ابوینی یا ابی تنها و اولاد کلاله امی حصه کلاله امی  را می‌برند. در تقسیم بین افراد یک نسل اگر اولاد اخوه‌ی ابوینی یا ابی  تنهاباشند ذکور دو برابر اناث می‌برد و اگر از کلاله امی باشند بالسویه تقسیم  می‌کنند.
{ر.ک ماده۸۹۰ ق.م}

ماده ۹۲۶ (اجتماع کلاله ابوینی و ابی و امی): در صورت اجتماع کلاله ابوینی و ابی و امی، کلاله ابی ارث  نمی‌برد.

ماده ۹۲۷ (فرض زوج و زوجه و خویشان مادری / عول): در تمام مواد مذکور در این مبحث هر یک از زوجین که باشد  فرض خود را از اصل ترکه می‌برد و این فرض عبارت است از نصف اصل ترکه برای زوج و  ربع آن برای زوجه. متقربین به مادر هم اعم از اجداد یا کلاله فرض خود را از اصل  ترکه می‌برند. هر گاه به واسطه ورود زوج یا زوجه نقصی موجود گردد نقص بر کلاله  ابوینی یا ابی یا بر اجداد ابی وارد می‌شود.

مبحث سوم - در سهم‌الارث وراث طبقه سوم
ماده ۹۲۸ (در سهم‌الارث طبقه سوم): هر گاه برای میت وراث طبقه دوم نباشد ترکه او به وراث طبقه  سوم می‌رسد.

ماده ۹۲۹ (وراث تنها و متعدد): هر یک از وراث طبقه سوم اگر تنها باشد تمام ارث را می‌برد  و اگر متعدد باشند ترکه بین آن‌ها بر طبق مواد ذیل تقسیم می‌شود.

ماده ۹۳۰ (حجب خویشان ابوینی از ابی): اگر میت اعمام یا اخوال ابوینی داشته باشد اعمام یا اخوال  ابی ارث نمی‌برند در صورت نبودن اعمام یا اخوال ابوینی اعمام یا اخوال ابی  حصه‌ی آن‌ها را می‌برند.

ماده ۹۳۱ (ارث عموها و عمه‌ها از یک سنخ): هر گاه وراث متوفی، چند نفر عمو یا چند نفر عمه باشند  ترکه‌ی بین آن‌ها بالسویه تقسیم می‌شود، در صورتی که همه‌ی آن‌ها ابوینی یا همه  ابی یا همه امی باشند. هر گاه عمو و عمه با هم باشند در صورتی که همه امی باشند  ترکه را بالسویه تقسیم می‌نمایند و در صورتی که همه ابوینی یا ابی باشند حصه  ذکور دو برابر اناث خواهد بود.

ماده ۹۳۲ (ارث عمو و عمه امی با ابوینی یا ابی): در صورتی که اعمام امی و اعمام ابوینی یا ابی با هم باشند  عم یا عمه امی اگر تنها باشند سدس ترکه به او تعلق می‌گیرد و اگر متعدد باشند  ثلث ترکه و این ثلث را مابین خود بالسویه تقسیم می‌کنند و باقی ترکه به اعمام  ابوینی یا ابی می‌رسد که در تقسیم، ذکور دو برابر اناث می‌برد.

ماده ۹۳۳ (ارث خاله‌ها و دایی‌ها از یک سنخ): هر گاه وراث متوفی چند نفر دایی یا چند نفر خاله یا چند  نفر دایی و چند نفر خاله با هم باشند ترکه بین آن‌ها بالسویه تقسیم می‌شود خواه  همه ابوینی خواه همه ابی و خواه همه امی باشند.

ماده ۹۳۴ (دایی یا خاله ابوینی یا ابی یا امی): اگر وراث میت دایی و خاله‌ی ابی یا ابوینی با دایی و  خاله‌ی امی باشند طرف امی اگر یکی باشد سُدس ترکه را می‌برَد و اگر متعدد باشند  ثلث آن را می‌برند و بین خود بالسویه تقسیم می‌کنند و مابقی مال دایی و  خاله‌های ابوینی یا ابی است که آن‌ها هم بین خود بالسویه تقسیم می‌نمایند.

ماده ۹۳۵ (اعمام و اخوال): اگر برای میت یک یا چند نفر اعمام با یک یا چند نفر اخوال  باشد ثلث ترکه به اخوال و دو ثلث آن به اعمام تعلق میگیرد.
تقسیم ثلث بین اخوال بالسویه به عمل می‌آید لیکن اگر بین  اخوال یک نفر امی باشد سدس حصه اخوال به او می‌رسد و اگر چند نفر امی باشند ثلث  آن حصه به آن‌ها داده می‌شود و در صورت اخیر تقسیم بین آن‌ها بالسویه به عمل  می‌آید. 
در تقسیم دو ثلث بین اعمام، حصه‌ی ذکور دو برابر اناث  خواهد بود. لیکن اگر بین اعمام یک نفر امی باشد سدس حصه‌ی اعمام به او می‌رسد و  اگر چند نفر امی باشند ثلث آن حصه به آن‌ها می‌رسد و در صورت اخیر آن ثلث را  بالسویه تقسیم می‌کنند. 
در تقسیم پنج سدس و یا دو ثلث که از حصه‌ی اعمام باقی  می‌ماند بین اعمام ابوینی یا ابی حصه ذکور دو برابر اناث خواهد بود. 

ماده ۹۳۶ (پسرعموی ابوینی و عموی ابی): با وجود اعمام یا اخوال، اولاد آن‌ها ارث نمی‌برند مگر در  صورت انحصار وارث به یک پسرعموی ابوینی با یک عموی ابی تنها که فقط در این صورت  پسرعمو، عمو را از ارث محروم می‌کند. لیکن اگر با پسرعموی ابوینی خال یا خاله  باشد یا اعمام متعدد باشند ولو ابی تنها، پسرعمو ارث نمی‌برد.

ماده ۹۳۷ (قائم‌مقامی اولاد اعمام و اخوال): هر گاه برای میت نه اعمام باشد و نه اخوال اولاد آن‌ها به  جای آن‌ها ارث می‌برند و نصیب هر نسل نصیب کسی خواهد بود که به واسطه‌ی او به  میت متصل می‌شود.

ماده ۹۳۸ (فرض زوج و زوجه / خویشان مادری / عول): در تمام موارد مزبوره در این مبحث هر یک از زوجین که باشد  فرض خود را از اصل ترکه می‌برد و این فرض عبارت است از: نصف اصل ترکه برای زوج  و ربع آن برای زوجه.
متقرب به مادر هم نصیب خودرا از اصل ترکه می‌برَد. باقی  ترکه مال متقرب به پدر است و اگر نقصی هم باشد بر متقربین به پدر وارد می‌شود.

ماده ۹۳۹ (ارث خنثی): در تمام موارد مذکوره در این مبحث و دو مبحث قبل اگر وارث  خنثی بوده و از جمله وراثی باشد که ذکور آن‌ها دو برابر اناث می‌برند،  سهم‌الارث او به طریق ذیل معین می‌شود:
اگر علائم رجولیت غالب باشد سهم‌الارث یک پسر از طبقه خود  و اگر علائم اناثیت غلبه داشته باشد سهم‌الارث یک دختر از طبقه‌ی خود را می‌برد  و اگر هیچ یک از علائم غالب نباشد نصف مجموع سهم‌الارث یک پسر و یک دختر از  طبقه‌ی خود را خواهد برد.

مبحث چهارم - در میراث زوج و زوجه
ماده ۹۴۰ (میراث زوج و زوجه): زوجین که زوجیت آن‌ها دائمی بوده و ممنوع از ارث نباشند از  یکدیگر ارث می‌برند.
۱-از مفهوم ماده۹۴۰ قانون مدنی و قید زوجیت دایمی چنین فهمیده می‌شود که در نکاح منقطع(متعه) ارث راه ندارد.
۲-شرط توارث در نکاح منقطع نیز به دلیل تعارض با قواعد امری ارث باطل است. {ر.ک دکتر سیدحسن امامی، ج۳، ص۲۶۱}.
۳-اگر همسر مسلمان پیش از مرگ او کافر شود از ارث محروم است (ماده۸۸۱ مکرر): ر.ک ارث، ش۱۴۰}.

ماده ۹۴۱ (سهم زوج و زوجه): سهم‌الارث زوج و زوجه از ترکه‌ی یکدیگر به طوری است که در  مواد۹۱۳، ۹۲۷و۹۳۸ ذکر شده است.
-برای نقد قواعد میراث زن و شوهر و ضرورت اصلاح آن، {ر.ک ارث، ش۱۴۹ به بعد}.

ماده ۹۴۲ (سهم زوجات): در صورت تعدد زوجات ربع یا ثُمن ترکه که تعلق به زوجه دارد  بین همه‌ی آنان بالسویه تقسیم می‌شود.

ماده ۹۴۳ (اثر زوجیت در زمان عده رجعی): اگر شوهر زن خود را به طلاق رجعی مطلقه کند هر یک از آن‌ها  که قبل از انقضای عده بمیرد دیگری از او ارث می‌برد لیکن اگر فوت یکی از آن‌ها  بعد از انقضای عده بوده و یا طلاق بائن باشد از یکدیگر ارث نمی‌برند.

ماده ۹۴۴ (اثر طلاق در حال مرض): اگر شوهر در حال مرض زن خود را طلاق دهد و در ظرف یک سال  از تاریخ طلاق به همان مرض بمیرد زوجه از او ارث می‌برد اگرچه طلاق بائن باشد  مشروط بر این که زن شوهر نکرده باشد.
۱-هرگاه زن ظرف یک سال از تاریخ طلاق بمیرد، شوهر از او ارث نمی‌برَد و ارث زن در این دوران حکم استثنایی است که باید تفسیر محدود شود.
۲-بیماری شوهر باید متصل به مرگ باشد تا زن بتواند از او ارث ببرد. پس اگر مرد از آن مرض شفا یابد، میراث زن منتفی است، هرچند دوباره به همان مرض مبتلا شود و در نتیجه این ابتلاء ظرف یک سال بمیرد. {ر.ک دکتر سیدحسن امامی، ج۳، ص۲۶۴}.
۳-اگر ابتلاء مجدد به همان مرض اتفاقی نباشد و از نظر پزشکی قابل پیش‌بینی و معمول باشد، زن ارث می‌برَد و اطلاق ماده۹۴۴ شامل آن می‌شود.
۴-دلیل واقعی ارث بردن زن، عدم نفوذ اطلاق در ارث به دلیل حرمت یا کراهت طلاقی است که شوهر در واپسین بیماری می‌دهد. {ر.ک ارث، ش۱۴۲}.

ماده ۹۴۵ (نکاح در حال مرض متصل به مرگ): اگر مردی در حال مرض زنی را عقد کند و در همان مرض قبل از  دخول بمیرد زن از او ارث نمی‌برد لیکن اگر بعد از دخول یا بعد از صحت یافتن از  آن مرض بمیرد زن از او ارث می‌برد.
۱-مقصود از «در همان مرض» در سطر نخست، مردن «از همان مرض» است و باید علت مرگ همان بیماری باشد. {ر.ک دکتر سیدحسن امامی، ج۳، ص۲۶۲}.
۲-در فرض ماده۹۴۵، هرگاه زن بمیرد شوهر از او ارث می‌برَد. {همان کتاب}. برای دیدن نظر مخالف، {ر.ک دکتر جعفری لنگرودی، ارث، ج۲، ش۳۲۵}.

ماده ۹۴۶ (میراث زوج و زوجه): زوج از تمام اموال زوجه ارث می‌برد و زوجه در صورت  فرزنددار بودن زوج، یک هشتم از عین اموال منقول و یک هشتم از قیمت اموال  غیرمنقول اعم از عرصه و اعیان ارث می‌برد و در صورتی که زوج هیچ فرزندی نداشته  باشد سهم زوجه یک چهارم از همه اموال به ترتیب یاد شده خواهد بود. (اصلاحی  ۱۳۸۷)
تبصره- مفاد این ماده درخصوص وراث متوفایی که قبل از تصویب آن  فوت کرده ولی هنوز ترکه او تقسیم نشده است نیز لازمالاجراء است. (الحاقی1389)

  ماده ۹۴۷ (به موجب قانون اصلاحی ۱۳۸۷/۱۱/۶ حذف شده است.) زوجه از قیمت ابنیه و اشجار ارث می‌برد و نه از عین آنها و طریقه تقویم آن است که ابنیه و اشجار با فرض استحقاق بقاء در زمین بدون اجرت تقویم می‌گردد.

ماده ۹۴۸ (حق زوجه بر عین اعیان و عرصه): هر گاه درمورد ماده قبل ورثه از ادای قیمت ابنیه و اشجار  امتناع کند زن می‌تواند حق خود را از عین آن‌ها استیفا نماید.
۱-در مورد چگونگی استیفاء حق زن از عین ابنیه و اشجار گفته شده است که زن می‌تواند اجبار ورثه را به فروش عین بخواهد، (دکتر سیدحسن امامی، ج۳، ص۲۷۱). ولی به نظر می‌رسد که در صورت امتناع وارثان از پرداخت قیمت ابنیه و اشجار، زن می‌تواند به حکم دادگاه عین مشاع (یک‌هشتم یا یک‌چهارم) از آن ابنیه و اشجار را تملک کند و رویه قضایی و اداره (ثبت) نیز تمایل به همین نظر دارد. {دیوان کشور، ح.ش۹۷۶-  ۱۳۲۴/۷/۵، شعبه۱ (احمد متین، مجموعه رویه قضایی از ۱۳۱۱تا۱۳۳۰ (حقوقی)، ص۳۳و۳۴) و ح.ش۸۷- ۱۳۲۹/۵/۸، شعبه۱ (همان مجموعه، ص۳۵)}.
۲-در مورد تاریخ تقویم و تعیین قیمت ابنیه و اشجار نیز گفته شده است که بهای زمان فوت محل اعتبار است (دکتر امامی، همان کتاب، ص۲۷۲). ولی به نظر می‌رسد که قیمت زمان تادیه مناط اعتبار باشد، زیرا در همان زمان زن حق تملک عین را دارد.
۳-ماده۹۴۸ قانون مدنی امکان استیفای حق زوجه را از اعیان در صورت امتناع ورثه از تادیه بهای اعیانی اجازه داده و امتناع آن ها به هر تقدیر ولو به انکار زوجیت او باشد تحقق می‌یابد. {دیوان عالی کشور، ح.ش۱۲۰-۱۳۱۶/۶/۲ شعبه۳ (متین، همان مجموعه، ص۳۴)}.
۴-عدم ذکر حق زن در هنگام درخواست ثبت مسقط حق او در مطالبه بهای ثمن اعیانی نیست. {دیوان عالی کشور، ح.ش۳۱۶۹- ۱۳۱۸/۱۲/۲۳ شعبه۳ (متین، همان مجموعه، ص۳۴)}.
۵-به نظر می‌رسد که بوته‌های گل نیز مشمول حکم ماده۹۴۷و۹۴۸ است و زن از بهای آنها ارث می‌برَد. برای دیدن نظر مخالف، {ر.ک دکتر جعفری لنگرودی، ارث، ج۲، ش۳۳۴}

ماده ۹۴۹ (رد به زوج و زوجه): در صورت نبودن هیچ وارث دیگر به غیر از زوج یا زوجه، شوهر  تمام ترکه زن متوفات خود را می‌برد لیکن زن فقط نصیب خود را و بقیه ترکه‌ی شوهر  در حکم مال اشخاص بلاوارث و تابع ماده ۸۶۶ خواهد بود.
-در نقد این حکم، که یکی از تبعیض‌های ارث زن و شوهر است، {ر.ک ارث، ش۱۴۹ به بعد}.

کتاب سوم - در مقررات مختلفه
ماده ۹۵۰ (مثلی و قِیمی): مثلی که در این قانون ذکر شده عبارت از مالی است که اشباه  و نظایر آن نوعاً زیاد و شایع باشد مانند حبوبات و نحو آن و قیمی مقابل آن است.  مع‌ذالک تشخیص این معنی با عرف می‌باشد.
۱-در موردی که موضوع تعهد مثلی است، به مال معین و خاصی تعلق نمی‌گیرد؛ توجه به اوصاف کل مال است که مصداق‌های فراوان دارد: مانند یک دستگاه یخچال ارج یا ده خروار گندم. ولی، در قِیمی اوصاف مورد نظر چندان دقیق و مفصل است که تنها در مال معینی دیده می‌شود یا امثال آن نادر است: مانند اسب سواری و قلمدان و ساعت قدیمی و خانه و زمین معین.
۲-در قرارداد ممکن است مال مثلی در رابطه دو طرف در حکم قِیمی باشد: مانند گونی خاص گندم یا برنج و یخچال ارج معین، همچنین احتمال دارد مالی قِیمی مثلی انگاشته شود مانند یک اسب ایرانی. {ر.ک ناصر کاتوزیان، دوره مقدماتی حقوق مدنی، اموال و مالکیت، ش۳۵}.

ماده ۹۵۱ (تعدی): تعدی، تجاوز نمودن از حدود اذن یا متعارف است نسبت به مال  یا حق دیگری.

ماده ۹۵۲ (تفریط): تفریط عبارت است از ترک عملی که به موجب قرارداد یا متعارف  برای حفظ مال غیر لازم است.

ماده ۹۵۳ (تقصیر): تقصیر اعم است از تفریط و تعدی.
-برای تمیز تقصیر، معیار رفتار انسانی متعارف در همان شرایط موضوع دعوا است که با رفتار متهم به تقصیر سنجیده می‌شود. {ر.ک ضمان قهری - مسئولیت مدنی، ش۱۰۵}.

ماده ۹۵۴ (انحلال عقد جائز به موت و سَفَه): کلیه عقود جایزه به موت احد طرفین منفسخ می‌شود و همچنین  به سفه در مواردی که رشد معتبر است.
-جنون نیز مانند موت و سَفَه، از اسباب انحلال عقد جایز است که در ماده۹۵۴ قانون مدنی نیامده و به نظر بعضی احتمال دارد از متن اصلی افتاده باشد. {دکتر سیدحسن امامی، ج۲، ص۲۴۱ / ناصر کاتوزیان، ق.ع، ج۵، ش۱۰۷۵}.

ماده ۹۵۵ (حکومت قانون بر گذشته): مقررات این قانون در مورد کلیه‌ی اموری که قبل از این  قانون واقع شده معتبر است.
-حکومت قانون مدنی بر وقایع پیش از آن مبتنی بر این فرض است که همه احکام منطبق با موازین اسلامی است و با هم تفاوتی ندارند.

جلد دوم:
در اشخاص
 کتاب اول - در کلیات
  ماده ۹۵۶ (آغاز و پایان اهلیت دارا شدن حق): اهلیت برای دارا بودن حقوق با زنده متولد شدن انسان شروع و  با مرگ او تمام می‌شود.
۱- حمل نیز در صورتی که زنده به دنیا آید، موجودی زنده و دارای شخصیت است و اهلیت دارا شدن حق را دارد. {ر.ک مواد۸۵۱و۹۵۷ ق.م}.
۲- به نظر مشهور تا زمانی که ترکه تصفیه و تقسیم نشده است، در حکم مال میت محسوب می‌شود و وارثان قائم مقام او در اداره آن هستند، ولی باید ترکه را در این حالت دارایی خاص و بهره مند از شخصیت حقوقی شمرد. {ر.ک وصیت در حقوق مدنی ایران، چ۳ (تجدیدنظر شده)، ش۲۹۲}

ماده ۹۵۷ (اهلیت تمتع حمل): حمل از حقوق مدنی متمتع می‌گردد مشروط بر این که زنده  متولد شود.
{ر.ک مواد۸۵۱، ۸۵۲ و ۸۷۵ ق.م}

ماده ۹۵۸ (اهلیت اجرای حق): هر انسان، متمتع از حقوق مدنی خواهد بود لیکن هیچ کس  نمی‌تواند حقوق خود را اجرا کند مگر این که برای این امر اهلیت قانونی داشته  باشد.
{ر.ک مواد۲۱۱، ۲۱۲، ۲۱۳ و ۱۲۰۷ تا ۱۲۱۷ ق.م}

ماده ۹۵۹ (عدم امکان اسقاط حقوق مدنی به طور کلی): هیچ کس نمی‌تواند به طور کلی حق تمتع و یا حق اجرای تمام  یا قسمتی از حقوق مدنی را از خود سلب کند.
{ر.ک ماده۹۶۰ ق.م}
۱-از مفهوم مخالف ماده۹۵۹ قانون مدنی چنین بر می‌آید که سلب حق مدنی به طور جزیی(موقت یا در رابطه خاص) ممکن است: چنان که اسقاط حق شفعه (ماده۸۲۲ ق.م) و خیارات (ماده۴۴۸ ق.م) و حق انتقال به غیر (ماده۴۷۴ ق.م) و مرور زمان (ماده۷۶۶ ق.آ.د.م سابق) و حق عزل وکیل (ماده۶۷۹ ق.م) پیش بینی شده است. {ر.ک ع.م، ج۱، ش۲-۲ / دکتر سیدحسن امامی، ج۴، ص۱۵۸و۱۵۹}
۲- در مواردی که امتیازی به موجب حکم برقرار شده و آمیخته با تکلیف است یا وابسته به شخصیت و مربوط به نظم عمومی، اسقاط حق امکان ندارد: مانند حق حضانت و ولایت و حق اقامه دعوا در مورد جرایم و حق زوجیت. {همان کتاب / خانواده، ج۱، ش۱۴۵ به بعد، ج۲، ش۳۸۳}

ماده ۹۶۰ (سلب حریت شخص از خود): هیچ کس نمی‌تواند از خود سلب حریت کند و یا در حدودی که  مخالف قوانین و یا اخلاق حسنه باشد از استفاده از حریت خود صرف نظر نماید.
۱-قرارداد کار دایم الزام‌آور نیست و هریک از دو طرف حق فسخ آن را دارد: {بند‌د» از ماده ۲۱ و مفهوم ماده ۲۵ قانون کار}
۲-هیچ قراردادی نمیتواند آزادی انتخاب همسر را از شخص سلب کند. {ر.ک ماده۱۰۳۵ ق.م / خانواده، ج۱، ش۱۴۵و۱۵۵}.
۳-سلب حقوق و آزادی‌های سیاسی و عمومی، مانند آزادی شرکت در انتخابات، نافذ نیست. همچنین آزادی انتخاب شغل و مسکن و رجوع به دادگاه و انتخاب وکیل. {ر.ک اصل۲۰ به بعد قانون اساسی}.

ماده ۹۶۱ (حقوق خارجیان): جز در موارد ذیل اتباع خارجه نیز از حقوق مدنی متمتع  خواهند بود:
۱)در مورد حقوقی که قانون آن را صراحتاً منحصر به اتباع  ایران نموده و یا آن را صراحتاً از اتباع خارجه سلب کرده است؛
۲)در مورد حقوق مربوط به احوال شخصی که قانون دولت متبوع  تبعه خارجه آن را قبول نکرده است؛
۳)در مورد حقوق مخصوصه که صرفاً از نقطه نظر جامعه‌ی  ایرانی ایجاد شده باشد.
{ر.ک ماده۹۸۲ ق.م و تبصره۲ از ماده۹۸۷}
۱-حقوقی که خارجیان پس از تحصیل تابعیت ایران نیز از آن محرومند و در ماده۹۸۲ قانون مدنی تفصیل آن‌ها آمده است، به طریق اول از خارجیان نیز سلب شده است.
۲-در مورد بند۳ ماده۹۶۱ قانون مدنی، جز درباره حقوقی که در قوانین به ایرانیان اختصاص داده شده و مشمول بند۱ ماده است، مصداق روشنی نمیتوان یافت. بعض از مولفان حق شفعه را از این قبیل شمرده‌اند {دکتر محمد نصیری، حقوق بین‌الملل خصوصی، ج۱، ص۱۰۰} که بسیار بعید به نظر می‌رسد و درباره ریشه تاریخی آن، {ر.ک همان کتاب، پاورقی۲ از ص۱۰۰}.
۳-بنابر وحدت ملاک تبصره۲ از ماده۹۸۷ قانون مدنی میتوان گفت، خارجیان حق داشتن اموال غیرمنقول را در صورتی که موجب سلطه اقتصادی خارجی گردد ندارند، همچنین، {ر.ک ماده۹۸۹ ق.م} درمورد ایرانیانی که بدون رعایت مقررات قانونی تحصیل تابعیت خارجی کرده‌اند.
۴-برای دیدن وضع اشخاص حقوقی بیگانه در ایران، {ر.ک همان کتاب، ص۱۱۰ به بعد}

ماده ۹۶۲ (قانون حاکم بر اهلیت): تشخیص اهلیت هر کس برای معامله کردن بر حسب قانون دولت  متبوع او خواهد بود مع‌ذلک اگر یک نفر تبعه خارجه در ایران عمل حقوقی انجام دهد  در صورتی که مطابق قانون دولت متبوع خود برای انجام آن عمل واجد اهلیت نبوده و  یا اهلیت ناقصی داشته است آن شخص برای انجام آن عمل واجد اهلیت محسوب خواهد شد  در صورتی که قطع نظر از تابعیت خارجی او، مطابق قانون ایران نیز بتوان او را  برای انجام آن عمل دارای اهلیت تشخیص داد. حکم اخیر نسبت به اعمال حقوقی که  مربوط به حقوق خانوادگی و یا حقوق ارثی بوده و یا مربوط به نقل و انتقال اموال  غیر منقول واقع در خارج ایران می‌باشد شامل نخواهد بود.
{ر.ک مواد۷و۹۷۳ ق.م}
۱-اگر تابع خارجی مطابق قوانین ایران رشید محسوب می‌شود، معامله او نافذ است هرچند که مطابق قانون دولت متبوع خود صغیر باشد. {ر.ک دکتر نجاد علی الماسی، تعارض قوانین، ص۱۶۶و۱۶۷ / ناصر کاتوزیان، وصیت در حقوق مدنی ایران، چ۳، ش۷۷}
۲-وصیت نیز در زمره  اعمال حقوقی مربوط به حقوق ارثی است. {ر.ک ماده۹۶۷ ق.م / وصیت در حقوق مدنی ایران، ش۷۷}.
۳-اگر قانون دولت متبوع خارجی اهلیت را تابع قانون اقامتگاه بداند، خارجی مقیم ایران تابع قوانین داخلی است. {ر.ک ماده۹۷۳ ق.م}

ماده ۹۶۳ (قانون حاکم بر روابط زوجین): اگر زوجین تبعه یک دولت نباشند روابط شخصی و مالی بین  آن‌ها تابع قوانین دولت متبوع شوهر خواهد بود.
-طلاق را نباید در شمار روابط زوجین آورد و مشمول ماده ۹۶۳ دانست. طلاق سبب انحلال رابطه زوجیت است نه از آثار آن {برای دیدن نظر مخالف، ر.ک دکتر الماسی، تعارض قوانین، ص۱۷۸}. باوجود این، چون در حقوق ایران طلاق را شوهر می‌دهد و با اراده او واقع می‌شود، اجرای قانون دولت متبوع شوهر ترجیح دارد.

ماده ۹۶۴ (قانون حاکم بر روابط پدر و مادر و اولاد): روابط بین ابوین و اولاد، تابع قانون دولت متبوع پدر است  مگر این که نسبت طفل فقط به مادر مسلم باشد که در این صورت روابط بین طفل و  مادر او تابع قانون دولت متبوع مادر خواهد بود.

ماده ۹۶۵ (قانون حاکم بر ولایت): ولایت قانونی و نصب قیم بر طبق قوانین دولت متبوع  مولی‌علیه خواهد بود.
۱-اختیارات و تکالیف قیم نسبت به مولی‌علیه نیز تابع ماده۹۶۵ ق.م است و قوانین دولت متبوع مولی‌علیه بر آن حکومت دارد. {ر.ک دکتر الماسی، تعارض قوانین، ص۱۸۱}.
۲-آیین دادرسی و تشریفات نصب قیم بر طبق قانون محل دادگاه انجام می‌شود. {ر.ک دکتر سیدحسن امامی، ج۴، ص۱۰۵}

ماده ۹۶۶ (قانون حاکم بر تصرف و مالکیت / احترام به حق مکتسب): تصرف و مالکیت و سایر حقوق بر اشیای منقول یا غیرمنقول  تابع قانون مملکتی خواهد بود که آن اشیا در آن جا واقع می‌باشند مع‌ذلک حمل و  نقل شدن شئ منقول از مملکتی به مملکت دیگر نمی‌تواند به حقوقی که ممکن است  اشخاص مطابق قانون محل وقوع اولی شئ نسبت به آن تحصیل کرده باشند خللی آورد.
{ر.ک ماده۸ ق.م}
۱-حقوق عینی بر اشیاء منقول یا غیرمنقول، مانند حق انتفاع و ارتفاق و رهن و تحجیر، تابع قانون محل وقوع مال و مشمول ماده۹۶۶ ق.م است و مقصود از «سایر حقوق بر اشیاء» همین گروه است. {ر.ک دکتر سیدحسن امامی، ج۴، ص۱۰۷}
۲-تغییر محل وقوع مال منقول به حق مکتسب اشخاص صدمه نمی زند. {همان کتاب}

ماده ۹۶۷ (قوانین اصلی حاکم بر ترکه خارجیان در ایران): ترکه‌ی منقول یا غیرمنقول اتباع خارجه که در ایران واقع  است فقط از حیث قوانین اصلیه از قبیل قوانین مربوطه به تعیین وراث ومقدار  سهم‌الارث آن‌ها و تشخیص قسمتی که متوفی می‌توانسته است به موجب وصیت تملیک  نماید تابع قانون دولت متبوع متوفی خواهد بود.
{ر.ک ماده۸ ق.م}
-جز در مورد قوانین اصلی راجع به ترکه، اموال واقع در ایران تابع قانون محلی است. {ر.ک ماده۸ ق.م / مقدمه علم حقوق، ش۲۰۳}

ماده ۹۶۸ (قانون حاکم بر تعهدات ناشی از عقود): تعهدات ناشی از عقود تابع قانون محل وقوع عقد است مگر این  که متعاقدین، اتباع خارجه بوده و آن را صریحاً یا ضمناً تابع قانون دیگری قرار  داده باشند.
۱-اگر عقد اجاره‌ای در ایران بسته شود، رابطه موجر و مستأجر تابع قانون ایران است، هرچند بین دو تن خارجی باشد. {ر.ک مقدمه علم حقوق، ش۲۰۳}
۲-بخش دوم ماده۹۶۸ ق.م راه حل رفع تعارض قوانین در روابط بین‌المللی است نه نتیجه حاکمیت اراده و باید تفسیر محدود شود. پس انتخاب قانون از سوی دو طرف در صورتی موثر است که: :۱)هر دو خارجی باشند ۲)انتخاب قانون به منظور حکومت بر آثار عقد باشد نه شرایط صحت آن. {ر.ک همان کتاب / و برای دیدن نظرهای دیگر، ر.ک دکتر الماسی، تعارض قوانین، ص۲۰۴ به بعد}
۳-از ملاک ماده۹۶۸ بر می‌آید که تعهد ناشی از ایقاع و وقایع حقوقی و ضمان قهری نیز تابع قانون حاکم بر وقوع آن است.

ماده ۹۶۹ (قانون حاکم بر تنظیم اسناد): اسناد از حیث طرز تنظیم تابع قانون محل تنظیم خود  می‌باشند.
{ر.ک ماده۱۲۹۵ ق.م}
۱-شکل تنظیم وصیت‌نامه (خودنوشت و رسمی و سری) تابع قانون محل تنظیم آن است. {ر.ک مقدمه علم حقوق، ش۲۰۴}
۲-هرگاه تشریفات تنظیم سندی با نظم عمومی بستگی داشته باشد، رعایت قوانین ایران ضروری است: مانند لزوم تنظیم سند رسمی در مورد انتقال املاک ثبت شده در دفتر املاک ایران (ماده۲۲ ق.ث) {ر.ک همان کتاب}؛ ولی تشریفات تنظیم سند رسمی تابع قانون محل تنظیم است.
۳-گفته شده است که رعایت ماده۹۶۹ ق.م در مورد اسناد عادی اختیاری است و در مورد اسناد رسمی اجباری {ر.ک دکتر الماسی، تعارض قوانین، ص۲۰۲و۲۰۳}. ولی این تفکیک برخلاف ظاهر ماده۹۶۹  است و به نظر می‌رسد که رعایت تشریفات اسنادی که در ایران تنظیم می‌شود در هر حال اجباری است. {ر.ک ناصر کاتوزیان، وصیت در حقوق مدنی ایران، ش۱۸۸و۱۹۱}
۴-وصیت‌نامه عادی که مطابق قوانین ایران در خارج از کشور تنظیم می‌شود در محاکم ایران پذیرفته می‌شود. {وصیت، ش۱۹۰}
۵-منع قانون خارجی برای اجرای قواین داخلی برای دادگاه‌های ایران الزام‌آور نیست. {همان کتاب، ش۱۹۱}
۶-وصیتی که بیگانه در کشور متبوع خود تنظیم می‌کند باید به اجبار بر طبق قانون ملی باشد. ولی اگر بیگانه در خاک کشور دیگری وصیت تنظیم کند، اجباری یا اختیاری بودن آن تابع قانون ملی است. {ر.ک همان کتاب، ش۱۹۲}

ماده ۹۷۰ (صلاحیت مأموران سیاسی و کنسولی خارجی در اجرای عقد نکاح): مأمورین سیاسی یا قونسولی دول خارجه در ایران وقتی  می‌توانند به اجرای عقد نکاح مبادرت نمایند که طرفین عقد هر دو تبعه‌ی دولت  متبوع آن‌ها بوده و قوانین دولت مزبور نیز این اجازه را به آن‌ها داده باشد. در  هر حال نکاح باید در دفاتر سجل احوال ثبت شود.
{ر.ک ماده۸ ق.م}
۱-نکاح نامه میتواند بر طبق قانون ایران تنظیم شود (ماده۹۶۹ ق.م).
۲-شرایط ماهوی نکاح تابع قانون خارجی است مگر اینکه اجرای قانون خارجی در ایران با نظم عمومی تعارض داشته باشد: مانند نکاح با محارم که پذیرش آن مخالف اخلاق حسنه است (ماده۹۷۵ ق.م). به نظر می‌رسد که اگر قانون خارجی، زواج بین نژادهای مختلف را منع کرده باشد، اعمال قانون مبتنی بر تبعیض نژادی نیز مخالف نظم عمومی است.

ماده ۹۷۱ (قانون حاکم بر صلاحیت دادگاه و آیین دادرسی): دعاوی از حیث صلاحیت محاکم و قوانین راجعه به اصول محاکمات  تابع قانون محلی خواهد بود که در آن جا اقامه می‌شود. مطرح بودن همان دعوا در  محکمه‌ی اجنبی رافع صلاحیت محکمه‌ی ایرانی نخواهد بود.
-تراضی دو ایرانی مقیم خارج در این که دادگاه محل عقد یا اقامتگاه آنان صالح برای رسیدگی باشد، رافع صلاحیت دادگاه ایران نیست. زیرا برخلاف نظم عمومی است که شخصی به موجب قرارداد از رجوع به مرجع تظلم عمومی محروم شود. با وجود این، تراضی درباره رجوع به داوری الزام‌آور است و دادگاه باید به استناد قرارداد دعوا را رد کند، مگر در موضوعاتی که ارجاع به داوری ممنوع است (ماده ۶۵۳ ق.آ.د.م سابق) {ر.ک ماده۶۳۳ همان قانون (تبصره ماده۴۵۸ ق.آ.د.م ۱۳۷۹)}. هم چنین رک.ماده۴۹۶ همان قانون}

ماده ۹۷۲ (اجرای احکام و اسناد خارجی): احکام صادره از محاکم خارجه و همچنین اسناد رسمی  لازم‌الاجرای تنظیم شده در خارجه را نمی‌توان در ایران اجرا نمود مگر این که  مطابق قوانین ایران امر به اجرای آن‌ها صادر شده باشد.
{ر.ک مواد۱۲۹۵و۱۲۹۶ ق.م}
۱-امر به اجرای احکام و اسناد خارجی پس از رسیدگی دادگاه به اعتبار آن‌ها و تعارض نداشتن با نظم عمومی داده می‌شود و در واقع احراز نفوذ آن‌ها بر طبق قوانین ایران است.
۲-لزوم تصمیم دادگاه بر اجرای احکام و اسناد خارجی از این جهت نیز توجیه می شود که اجرای مستقیم آن ها با حاکمیت ملی ایران منافات دارد. ولی پس از امر دادگاه، ماموران دولتی امر دادگاه ایرانی را اجراء می‌کنند. پس باید پذیرفت که مفاد ماده۹۷۲ ق.م از احکام مربوط به نظم عمومی است که با قرارداد یا قانون خارجی موقوف نمی‌مانَد.

ماده ۹۷۳ (احاله قانون صالح خارجی): اگر قانون خارجه که باید مطابق ماده ۷ جلد اول این قانون و  یا بر طبق مواد فوق رعایت گردد به قانون دیگری احاله داده باشد محکمه مکلف به  رعایت این احاله نیست مگر این که احاله به قانون ایران شده باشد.
-مقصود از جمله«محکمه مکلف به رعایت این احاله نیست» در موردی که احاله به قانون خارجی شده این است که دادگاه باید برطبق قواعد رفع تعارض قوانین در ایران، قانون خارجی را اعمال  کند. {در تأیید این نظر، ر.ک دکتر الماسی، تعارض قوانین، ص۱۰۰و۱۰۱ / و برای دیدن نظر مخالف، ر.ک دکتر محمد نصیری، تعارض قوانین (جزوه درسی)، ص۵۰و۵۱}

ماده ۹۷۴ (حکومت عهدنامه‌ها و قوانین مخصوص بر قواعد عمومی رفع تعارض قوانین): مقررات ماده ۷ و مواد ۹۶۲ تا ۹۷۴ این قانون تا حدی به موقع  اجرا گذارده می‌شود که مخالف عهود بین‌المللی که دولت ایران آن را امضا کرده و  یا مخالف با قوانین مخصوصه نباشد.
۱-در موردی که عهدنامه پس از قانون امضاء شده باشد در حکم قانون جدید است (ماده۹ ق.م) و میتواند آن را نَسخ کند یا تخصیص دهد. {ر.ک مقدمه علم حقوق، ش۱۲۳}
۲-در فرضی که عهدنامه مقدم بر قانون است، به عنوان قانون خاص با قانون عام جدید نَسخ نمی‌شود. در مورد نادری هم که تعارض رفع شدنی و هر دو از حیث عموم و خصوص برابر است، در حقوق داخلی دادگاه قانون جدید را اجراء می‌کند. ولی در روابط بین‌المللی عهدنامه بر قانون مقدم است. {ر.ک همان کتاب}

ماده ۹۷۵ (منع اجرای قوانین خارجی و قراردادهای مخالف نظم عمومی): محکمه نمی‌تواند قوانین خارجی و یا قراردادهای خصوصی را که  بر خلاف اخلاق حسنه بوده و یا به واسطه‌ی جریحه‌دار کردن احساسات جامعه یا به  علت دیگر مخالف با نظم عمومی محسوب می‌شود به موقع اجرا گذارد اگر چه اجرای  قوانین مزبور اصولاً مجاز باشد.
۱-برای دیدن مفهوم نظم عمومی و شاخه های آن، {ر.ک مقدمه علم حقوق، ش۱۳۲و۲۰۲و۲۰۵ / اعمال حقوقی، ش۵۷ / ق.ع، ج۱، ش۹۵ به بعد}. در تعریف قوانین مربوط به نظم عمومی گفته شده است:«قوانینی است که هدف از وضع آن حفظ منافع  عمومی باشد و تجاوز بدان نظمی را که لازمه حسن جریان امور اداری یا سیاسی و اقتصادی یا حفظ خانواده است برهم زند». {اعمال حقوقی، ش۵۷}
۲-اخلاق حسنه چهره خاصی از نظم عمومی است؛ بخشی از اخلاق که هنوز در قوانین نفوذ نکرده و ضامن اجرای آن تنها وجدان اجتماعی است. {همان کتاب، ش۵۸}
۳-رعایت احوال شخصیه ایرانیان غیرشیعه نیز منوط بر این است که با نظم عمومی مخالف نباشد. {مقدمه علم حقوق، ش۲۰۲}

کتاب ۲ - در تابعیت
ماده ۹۷۶ (ایرانیان: تابعیت اصلی): اشخاص ذیل تبعه ایران محسوب می‌شوند:
۱)کلیه‌ی ساکنین ایران به استثنای اشخاصی که تبعیت خارجی  آن‌ها مسلم باشد. تبعیت خارجی کسانی مسلم است که مدارک تابعیت آن‌ها مورد  اعتراض دولت ایران نباشد؛
۲)کسانی که پدر آن‌ها ایرانی است اعم از این که در ایران  یا درخارجه متولد شده باشند؛
۳)کسانی که در ایران متولد شده و پدر و مادر آنان  غیرمعلوم باشند؛
۴)کسانی که در ایران از پدر و مادر خارجی که یکی از آن‌ها  در ایران متولد شده به وجود آمده‌اند؛
۵)کسانی که در ایران از پدری که تبعه خارجه است به وجود  آمده و بلافاصله پس از رسیدن به هجده سال تمام لااقل یک سال دیگر در ایران  اقامت کرده باشند والا قبول شدن آن‌ها به تابعیت ایران بر طبق مقرراتی خواهد  بود که مطابق قانون برای تحصیل تابعیت ایران مقرر است؛
۶)هر زن تبعه‌ی خارجی که شوهر ایرانی اختیار کند؛
۷)هر تبعه‌ی خارجی که تابعیت ایران را تحصیل کرده باشد.
تبصره: اطفال متولد از نمایندگان سیاسی و قنسولی خارجه  مشمول فقره ۴ و ۵ نخواهند بود.
۱-در مورد بند۲ ماده۹۷۶ ق.م تابعیت کودک در صورتی پذیرفته می‌شود که نسب او در رابطه با پدر مشروع باشد. {ر.ک ماده۱۱۶۷ ق.م}
۲-در مورد بند ۱ ماده۹۷۶ به دشواری میتوان پذیرفت که هر بی تابعیتی که در ایران سکونت پیدا کند ایرانی محسوب است. قانون در مقام بیان یک اصل عملی است و اگر به تحقیق معلوم شود که ساکن ایران هیچ تابعیتی ندارد، تحصیل تابعیت ایرانی برای او تابع قواعد عمومی است.
۳-در صورتی که پدر و مادر طفل نامعلوم باشد(بند۳ ماده۹۷۶) ولی احراز شود که طفل نسب مشروع ندارد، تابعیت ایرانی او مورد تردید است. زیرا، در بند ۳ بر مبنای غلبه چنین فرض شده است که کودک دارای پدر ایرانی است و شرط اجرای آن ماده مشروع بودن نسب کودک است. {برای دیدن نظر مخالف، ر.ک دکتر محمد نصیری، حقوق بین‌الملل خصوصی، ص۴۷}
۴-هرگاه معلوم شود که پدر و مادر کودک کیست، قواعد اعطای تابعیت تابع احکام عمومی است و اماره بند۳ از بین می‌رود.
۵-برای دیدن تعریفی از تابعیت و ارتباط آن با نظم عمومی، {ر.ک دیوان عالی کشور، رأی اصراری شماره ۱۲۱ - ۱۳۴۷/۷/۲۴ (دکتر عبدالحسین علی‌آبادی، موازین قضایی-مدنی، ص۱۹۶)}

ماده ۹۷۷ (اختیار کودکان متولد در ایران در قبول و رد تابعیت ایران): الف- هر گاه اشخاص مذکور در بند ۴ ماده ۹۷۶ پس از رسیدن به  سن ۱۸ سال تمام بخواهند تابعیت پدر خود را قبول کنند باید ظرف یک سال درخواست  کتبی به ضمیمه‌ی تصدیق دولت متبوع پدرشان دایر به این که آن‌ها را تبعه خود  خواهد شناخت به وزارت امور خارجه تسلیم نمایند.
ب- هر گاه اشخاص مذکور در بند ۵ ماده ۹۷۶ پس از رسیدن به  سن ۱۸ سال تمام بخواهند به تابعیت پدر خود باقی بمانند باید ظرف یک سال درخواست  کتبی به ضمیمه‌ی تصدیق دولت متبوع پدرشان دایر به این که آن‌ها را تبعه خود  خواهد شناخت به وزارت امور خارجه تسلیم نمایند.

ماده ۹۷۸ (معامله‌ی متقابل اعطای تابعیت به کودکان متولد در ایران): نسبت به اطفالی که در ایران از اتباع دولی متولد شده‌اند  که در مملکت متبوع آن‌ها اطفال متولد از اتباع ایرانی را به موجب مقررات تبعه  خود محسوب داشته و رجوع آن‌ها را به تبعیت ایران منوط به اجازه می‌کنند معامله  متقابله خواهد شد.
{ر.ک بند۴و۵ ماده۹۷۶ ق.م}

ماده ۹۷۹ (شرایط تحصیل تابعیت): اشخاصی که دارای شرایط ذیل باشند می‌توانند تابعیت ایران  را تحصیل کنند:
۱)به سن هجده سال تمام رسیده باشند؛
۲)پنج سال اعم از متوالی یا متناوب در ایران ساکن بوده  باشند؛
۳)فراری از خدمت نظامی نباشند؛
۴)در هیچ مملکتی به جنحه‌ی مهم یا جنایت غیرسیاسی محکوم  نشده باشند.
در مورد فقره‌ی دوم این ماده مدت اقامت در خارجه برای خدمت  دولت ایران در حکم اقامت در خاک ایران است.

ماده ۹۸۰ (اعطای تابعیت بدون شرط اقامت): کسانی که به امور عام‌المنفعه‌ی ایران خدمت یا مساعدت  شایانی کرده باشند و همچنین اشخاصی که دارای عیال ایرانی هستند و از او اولاد  دارند و یا دارای مقامات عالی علمی و متخصص در امور عام‌المنفعه می‌باشند و  تقاضای ورود به تابعیت دولت جمهوری اسلامی ایران را مینمایند در صورتی که دولت  ورود آن‌ها را به تابعیت دولت جمهوری اسلامی ایران صلاح بداند بدون رعایت شرط  اقامت ممکن است با تصویب هیأت وزیران به تابعیت ایران قبول شوند.

ماده ۹۸۱
 حذف شده است.

ماده ۹۸۲: اشخاصی که تحصیل تابعیت ایرانی نموده یا بنمایند از کلیه‌ی  حقوقی که برای ایرانیان مقرر است بهره‌مند می‌شوند لیکن نمی‌توانند به مقامات  ذیل نائل گردند:
۱)ریاست جمهوری و معاونین او
۲)عضویت در شورای نگهبان و ریاست قوه قضاییه
۳)وزارت و کفالت وزارت و استانداری و فرمانداری
۴)عضویت در مجلس شورای اسلامی
۵)عضویت شوراهای استان و شهرستان و شهر
۶)استخدام در وزارت امور خارجه و نیز احراز هر گونه پست و  مأموریت سیاسی
۷)قضاوت
۸)عالی‌ترین رده فرماندهی در ارتش و سپاه و نیروی انتظامی
۹)تصدی پست‌های مهم اطلاعاتی و امنیتی

ماده ۹۸۳ (رسیدگی به درخواست تابعیت): درخواست تابعیت باید مستقیماً یا به توسط حکام یا ولات به  وزارت امور خارجه تسلیم شده و دارای منضمات ذیل باشد:
۱)سواد مصدق اسناد هویت تقاضاکننده و عیال و اولاد او؛
۲)تصدیقنامه‌ی نظمیه دایر به تعیین مدت اقامت تقاضاکننده  در ایران و نداشتن سوءسابقه و داشتن مکنت کافی یا شغل معین برای تأمین معاش.  وزارت امور خارجه در صورت لزوم اطلاعات راجعه به شخص تقاضاکننده را تکمیل و آن  را به هیأت وزرا ارسال خواهد نمود تا هیأت مزبور در قبول یا رد آن تصمیم مقتضی  اتخاذ کند. در صورت قبول شدن تقاضا، سند تابعیت به درخواست‌کننده تسلیم خواهد  شد.

ماده ۹۸۴ (تابعیت زن و اولاد صغیر کسانی که تحصیل تابعیت می‌کنند): زن و اولاد صغیر کسانی که بر طبق این قانون تحصیل تابعیت  ایران می‌نمایند تبعه‌ی دولت ایران شناخته می‌شوند ولی زن در ظرف یک سال از  تاریخ صدور سند تابعیت شوهر و اولاد صغیر در ظرف یک سال از تاریخ رسیدن به سن  هجده سال تمام می‌توانند اظهاریه‌ی کتبی به وزارت امور خارجه داده و تابعیت  مملکت سابق شوهر و یا پدر را قبول کند لیکن به اظهاریه‌ی اولاد اعم از ذکور و  اناث باید تصدیق مذکور در ماده ۹۷۷ ضمیمه شود.

ماده ۹۸۵ (عدم تأثیر تحصیل تابعیت درباره اولاد هجده سال به بالا): تحصیل تابعیت ایرانی پدر به هیچ وجه درباره اولاد او که در  تاریخ تقاضانامه به سن هجده سال تمام رسیده‌اند مؤثر نمی‌باشد.

ماده ۹۸۶ (امکان بازگشت زن خارجی به تابعیت اصلی خود پس از انحلال نکاح و وضع حقوقی او): زن غیر‌ایرانی که در نتیجه‌ی ازدواج، ایرانی می‌شود  می‌تواند بعد از طلاق یا فوت شوهر ایرانی به تابعیت اول خود رجوع نماید مشروط  بر این که وزارت امور خارجه را کتباً مطلع کند ولی هر زن شوهر مرده که از شوهر  سابق خود اولاد دارد نمی‌تواند مادام که اولاد او به سن هجده سال تمام نرسیده  از این حق استفاده کند و در هر حال زنی که مطابق این ماده تبعه‌ی خارجه می‌شود  حق داشتن اموال غیرمنقوله نخواهد داشت مگر در حدودی که این حق به اتباع خارجه  داده شده باشد و هر گاه دارای اموال غیرمنقول بیش از آن چه که برای اتباع خارجه  داشتن آن جایز است بوده یا بعداً به ارث، اموال غیرمنقولی بیش از حد آن به او  برسد باید در ظرف یک سال از تاریخ خروج از تابعیت ایران یا داراشدن ملک در مورد  ارث مقدار مازاد را به نحوی از انحا به اتباع ایران منتقل کند والا اموال مزبور  با نظارت مدعی‌العموم محل، به فروش رسیده پس از وضع مخارج فروش، قیمت به آن‌ها  داده خواهد شد.

ماده ۹۸۷ (تابعیت زن ایرانی پس از ازدواج با خارجیان / حق مالکیت زنانی که در اثر ازدواج تابعیت خارجی پیدا می‌کنند): زن ایرانی که با تبعه‌ی خارجه مزاوجت می‌نماید به تابعیت  ایرانی خود باقی خواهد ماند مگر این که مطابق قانون مملکت زوج، تابعیت شوهر به  واسطه‌ی وقوع عقد ازدواج به زوجه تحمیل شود ولی در هر صورت بعد از وفات شوهر و  یا تفریق، به صرف تقدیم درخواست به وزارت امور خارجه به انضمام ورقه‌ی تصدیق  فوت شوهر و یا سند تفریق، تابعیت اصلیه زن با جمیع حقوق و امتیازات راجعه به آن  مجدداً به او تعلق خواهد گرفت.
تبصره ۱: هر گاه قانون تابعیت مملکت زوج، زن را بین حفظ  تابعیت اصلی و تابعیت زوج مخیر بگذارد در این مورد زن ایرانی که بخواهد تابعیت  مملکت زوج را دارا شود و علل موجهی هم برای تقاضای خود در دست داشته باشد به  شرط تقدیم تقاضانامه‌ی کتبی به وزارت امور خارجه ممکن است با تقاضای او موافقت  گردد.
تبصره ۲: زن‌های ایرانی که بر اثر ازدواج تابعیت خارجی را  تحصیل می‌کنند حق داشتن اموال غیرمنقول را در صورتی که موجب سلطه‌ی خارجی گردد  ندارند. تشخیص این امر با کمیسیونی متشکل از نمایندگان وزارتخانه‌های امور  خارجه، کشور و اطلاعات است.
مقررات ماده ۹۸۸ و تبصره آن در قسمت خروج ایرانیانی که  تابعیت خود را ترک نموده‌اند شامل زنان مزبور نخواهد بود.

ماده ۹۸۸ (شرایط ترک تابعیت): اتباع ایران نمی‌توانند تبعیت خود را ترک کنند مگر به  شرایط ذیل:
۱)به سن ۲۵ سال تمام رسیده باشند؛
۲)هیأت وزرا، خروج از تابعیت آنان را اجازه دهد؛
۳)قبلاً تعهد نمایند که در ظرف یک سال از تاریخ ترک  تابعیت،حقوق خود را بر اموال غیرمنقول که در ایران دارا می‌باشند و یا ممکن است  بالوراثه دارا شوند ولو قوانین ایران اجازه‌ی تملک ان را به اتباع خارجه بدهد  به نحوی از انحا به اتباع ایرانی منتقل کنند. زوجه و اطفال کسی که بر طبق این  ماده ترک تابعیت می‌نماید اعم از این که اطفال مزبور صغیر یا کبیر باشند از  تبعیت ایرانی خارج نمی‌گردند مگر این که اجازه‌ی هیأت وزرا شامل آن‌ها هم باشد؛
۴)خدمت تحت‌السلاح خود را انجام داده باشند.
تبصره الف: کسانی که بر طبق این ماده مبادرت به تقاضای  ترکت ابعیت ایران و قبول تابعیت خارجی می‌نمایند علاوه بر اجرای مقرراتی که ضمن  بند (۳) از این ماده درباره‌ی آنان مقرر است باید ظرف مدت سه ماه از تاریخ صدور  سند ترک تابعیت، از ایران خارج شوند. چنان چه ظرف مدت مزبور خارج نشوند مقامات  صالحه، امر به اخراج آن‌ها و فروش اموالشان صادر خواهند نمود و تمدید مهلت  مقرره‌ی فوق حداکثر تا یک سال موکول به موافقت وزارت امور خارجه می‌باشد.
تبصره ب: هیأت وزیران می‌تواند ضمن تصویب ترک تابعیت زن  ایرانی بی‌شوهر ترک تابعیت فرزندان او را نیز که فاقد پدر و جد پدری هستند و  کمتر از ۱۸ سال تمام دارند و یا به جهات دیگری محجورند اجازه دهد. فرزندان زن  مذکور نیز که به سن ۲۵ سال تمام نرسیده باشند می‌توانند به تابعیت از درخواست  مادر، تقاضای ترک تابعیت نمایند.

ماده ۹۸۹ (وضع حقوقی ایرانی که بدون رعایت مقررات تابعیت خارجی تحصیل کرده است): هر تبعه ایرانی که بدون رعایت مقررات قانونی بعد از تاریخ  ۱۲۸۰ شمسی تابعیت خارجی تحصیل کرده باشد، تبعیت خارجی او کأن لم یکن بوده و  تبعه‌ی ایران شناخته می‌شود ولی در عین حال کلیه‌ی اموال غیرمنقوله‌ی او با  نظارت مدعی‌العموم محل به فروش رسیده و پس از وضع مخارج فروش، قیمت آن به او  داده خواهد شد و به علاوه از اشتغال به وزارت و معاونت وزارت و عضویت مجالس  مقننه و انجمن‌های ایالتی و ولایتی و بلدی و هر گونه مشاغل دولتی محروم خواهد  بود.
تبصره: هیأت وزیران می‌تواند بنا به مصالحی به پیشنهاد  وزارت امور خارجه تابعیت خارجی مشمولین این ماده را به رسمیت بشناسد. به این  گونه اشخاص با موافقت وزارت امور خارجه اجازه‌ی ورود به ایران یا اقامت می‌توان  داد.

ماده ۹۹۰ (بازگشت به تابعیت ایران): از اتباع ایران کسی که خود یا پدرشان موافق مقررات، تبدیل  تابعیت کرده باشند و بخواهند به تبعیت اصلیه خود رجوع نمایند به مجرد درخواست  به تابعیت ایران قبول خواهند شد مگر آن که دولت تابعیت آن‌ها را صلاح نداند.

ماده ۹۹۱ (آیین‌نامه تقاضا و ترک تابعیت): تکالیف مربوط به اجرای قانون تابعیت و اخذ مخارج دفتری در  مورد کسانی که تقاضای تابعیت یا ترک تابعیت دولت جمهوری اسلامی ایران و تقاضای  بقا بر تابعیت اصلی را دارند به موجب آیین‌نامه‌ای که به تصویب هیأت وزیران  خواهد رسید معین خواهد شد.

کتاب سوم - در  اسناد سجل احوال
ماده ۹۹۲ (دفاتر ثبت احوال شخصی): سجل احوال هر کس به موجب دفاتری که برای این امر مقرر است  معین می‌شود.
{ر.ک ماده۱۰ قانون ثبت احوال}
-شناسنامه در واقع رونوشت رسمی و خلاصه‌ای از مفاد دفاتر سجل احوال است و در صورتی که با آن تعارض داشته باشد. باید اصلاح شود. {ر.ک ماده۳۶ قانون ثبت احوال / خانواده، ج۲، ش۳۳۷}

ماده ۹۹۳ (رویدادهایی که باید اعلام و ثبت شود): امور ذیل باید در ظرف مدت و به طریقی که به موجب قوانین یا  نظامات مخصوصه مقرر است به دایره سجل احوال اطلاع داده شود:
۱)ولادت هر طفل و همچنین سقط هر جنین که بعد از ماه ششم  از تاریخ حمل واقع شود؛
۲)ازدواج اعم از دائم و منقطع؛
۳)طلاق اعم از بائن و رجعی و همچنین بذل مدت؛
۴)وفات هر شخص.
{ر.ک مواد۱۲تا۳۴ قانون ثبت احوال}

ماده ۹۹۴ (ثبت موت فرضی): حکم موت فرضی غایب که بر طبق مقررات کتاب پنجم از جلد دوم  این قانون صادر می‌شود باید در دفتر سجل احوال ثبت شود.
{ر.ک مواد۱۰۱۷ به بعد ق.م / مواد۱۵۳ به بعد ق.ا.ح / ماده۳۰ ق.ث.احوال}

ماده ۹۹۵ (تغییر مطالب ثبت شده): تغییر مطالبی که در دفاتر سجل احوال ثبت شده است ممکن نیست  مگر به موجب حکم محکمه.

ماده ۹۹۶ (اثبات نادرستی اظهار ثبت شده): اگر عدم صحت مطالبی که به دایره‌ی سجل احوال اظهار شده است  در محکمه ثابت گردد یا هویت کسی که در دفتر سجل احوال به عنوان مجهول‌الهویه  قید شده است معین شود و یا حکم فوت فرضی غایب ابطال گردد مراتب باید در دفاتر  مربوطه سجل احوال قید شود.
-به موجب ماده۶ قانون شهادت و امارات، «در دعاوی مربوط به اوراق هویت حکمی که منحصراً به استناد شهادت شهود صادر شود، مؤثر در معافیت از خدمت نظام وظیفه نخواهد بود». و به نظر می‌رسد این حکم خاص با نَسخ مواد۱۳۰۶تا۱۳۰۸ قانون مدنی نیز نَسخ ضمنی نشده است.

ماده ۹۹۷ (نام‌خانوادگی): هر کس باید دارای نام خانوادگی باشد. اتخاذ نام‌های مخصوصی  که به موجب نظامنامه‌ی اداره‌ی سجل احوال معین می‌شود، ممنوع است.
{ر.ک مواد۴۰ به بعد ق.ث.احوال}
-«نظر به این که تبصره ۴ ماده ۳ قانون ثبت احوال مصوب تیرماه ۱۳۵۵ ناظر به اعطای اختیار به هیات حل اختلاف برای تغییر نام های ممنوع می‌باشد و رسیدگی به سایر دعاوی مربوط به نام اشخاص در صلاحیت عام محاکم عمومی دادگستری است: فلذا دادنامه صادره از شعبه سوم دیوان عالی کشور که بر همین اساس صدور یافته صحیح و موافق موازین قانونی است». {دیوان عالی کشور، رأی وحدت رویه قضایی، ش۱/۶۲}.
۲-«درخواست تغییر نام صاحب سند سجلی از حیث جنس(ذکور به اناث یا بالعکس) از مسایلی است که واجد آثار حقوقی می‌باشد و از شمول بند۴ ماده۳ قانون ثبت احوال خارج و رسیدگی به آن در صلاحیت محاکم عمومی دادگستری است...» {دیوان عالی کشور، رأی وحدت رویه قضایی، ش۵۰۴ - ۱۳۶۶/۲/۱۰ ردیف ۸۳/۶۴}.

ماده ۹۹۸ (حق تقدم در انتخاب نام‌خانوادگی): هر کس که اسم خانوادگی او را دیگری بدون حق اتخاذ کرده  باشد می‌تواند اقامه‌ی دعوا کرده و در حدود قوانین مربوطه تغییر نام خانوادگی  غاصب را بخواهد. اگر کسی نام خانوادگی خود را که در دفاتر سجل احوال ثبت کرده  است مطابق مقررات مربوطه به این امر تغییر دهد هر ذی‌نفعمی تواند در ظرف مدت و  به طریقی که در قوانین یا نظامات مخصوصه مقرر است اعتراض کند.
{ر.ک مواد۴۰تا۴۲ ق.ث.احوال}

ماده ۹۹۹ (رسمی بودن سند ولادت): سند ولادت اشخاصی که ولادت آن‌ها در مدت قانونی به دایره‌ی  سجل احوال اظهار شده است سند رسمی محسوب خواهد بود.
۱-مهلت قانونی اعلام ولادت مدت پانزده روز از تاریخ ولادت طفل است. {ر.ک ماده۱۵ ق.ث.احوال}
۲-اثبات خلاف سند ولادت در صورتی مستلزم ادعای جعل است که مربوط به اعلام و احراز مامور رسمی باشد. اثبات خلاف اظهاری که به مامور ثبت احوال شده نیازی به ادعای جعل ندارد و با شهادت نیز اثبات می‌شود 
ماده۱۳۰۹ قانون مدنی ناظر به بخشی از سند رسمی است که به مامور رسمی نسبت داده می‌شود نه به اعلام اشخاص عادی. رویه قضایی در پذیرفتن شهادت برای احراز تاریخ واقعی ولادت و تصحیح شناسنامه در تردید است و دادگاه برای تقویت یا تکمیل سایر دلایل (بند۱ ماده۱۳۱۲ ق.م) از آن استفاده می‌کنند. ولی سایر دلایل مورد استناد نیز به طور معمول در زمره شهادت کَتبی و امارات است. {ر.ک خانواده، ج۲، ش۳۳۸}

ماده ۱۰۰۰ (قانون و آیین‌نامه‌های ثبت احوال): سایر مطالب راجع به سجل احوال به موجب قوانین و  نظامنامه‌های مخصوصه مقرر است.
{ر.ک قانون ثبت احوال مصوب تیرماه ۱۳۵۵ و آیین نامه‌های اجرایی آن}

ماده ۱۰۰۱ (وظایف »مأموران قنسولی در خارج): مأمورین قونسولی ایران در خارجه باید نسبت به ایرانیان  مقیم حوزه‌ی مأموریت خود وظایفی را که به موجب قوانین و نظامات جاریه به عهده‌ی  دوایر سجل احوال مقرر است انجام دهند.

کتاب چهارم - در اقامتگاه
ماده ۱۰۰۲ (تعریف / اقامتگاه شخص حقوقی): اقامتگاه هر شخصی عبارت از محلی است که شخص در آن جا سکونت  داشته و مرکز مهم امور او نیز در آن جا باشد. اگر محل سکونت شخصی غیر از مرکز  مهم امور او باشد مرکز امور او اقامتگاه محسوب است. اقامتگاه اشخاص حقوقی مرکز  عملیات آن‌ها خواهد بود.
-در مورد اختلاف بند۲ ماده۱۰۰۲ قانون مدنی با ماده۵۹۰ قانون تجارت که مقرر می‌دارد «اقامتگاه شخص حقوقی محلی است که اداره شخص حقوقی در آن است»، اتفاق نظر وجود ندارد. برای دیدن نظری که قانون مدنی را ناسخ قانون تجارت می‌داند، {ر.ک دکتر سیدعلی شایگان، حقوق مدنی، ج۱، ش۳۴۸و۳۴۹ / دکتر محمود سلجوقی، حقوق بین‌الملل خصوصی، ج۱، ش۱۸۲}؛ برای دیدن نظری که قانون تجارت را ناظر به اقامتگاه اداری و ماده ۱۰۰۲ ق. م را ناظر به اقامتگاه مدنی می‌داند، {ر.ک دکتر محمد نصیری، حقوق بین‌الملل خصوصی، ج۱، ص۱۲۳}؛ و برای دیدن نظری که مرکز عملیات را همان مرکز امور و اداره اصلی می‌داند، {ر.ک دکتر سیدحسن امامی، ج۴، ص۲۶۱}. جمع مواد۳۵و۳۶ و ماده۲۱ قانون آیین دادرسی مدنی و همچنین ماده۱ قانون ثبت شرکتها (۱۳۱۰) که می‌گوید: «هر شرکتی که در ایران تشکیل و مرکز اصلی آن در ایران باشد شرکت ایرانی محسوب می‌شود»، نظر اخیر را تایید می‌کند که مقصود از مرکز عملیات همان محل اداره اصلی اعمال شرکت است نه محل اجرای عملیات این استنباط با بند۱ ماده۱۰۰۲ که مرکز مهم امور را معیار تعیین اقامتگاه می‌داند سازگارتر است.

ماده ۱۰۰۳ (وحدت اقامتگاه): هیچ کس نمی‌تواند بیش از یک اقامتگاه داشته باشد.
-ماده۱۰۰۳ قانون مدنی ناظر به اقامتگاه حقیقی و عمومی است. اشخاص میتوانند ضمن قراردادهایی که با دیگران می‌بندند چندین اقامتگاه انتخابی داشته باشند که هرکدام در رابطه خاصی به کار آید. همچنین است محلی که برای ابلاغ اخطاریه‌ها در دعوای خاص به دادگاه اعلام می‌شود. {ر.ک ماده۱۰۱۰ ق.م / ماده۷۸ ق.آ.د.م}.

ماده ۱۰۰۴ (تغییر اقامتگاه): تغییر اقامتگاه به وسیله‌ی سکونت حقیقی در محل دیگر به عمل  می‌آید مشروط بر این که مرکز مهم امور او نیز به همان محل انتقال یافته باشد.
-مفهوم مخالف ماده۱۰۰۴ قانون مدنی این است که اگر شخص مرکز مهم امور خود را تغییر دهد، تا زمانی که محل سکونت تغییر نکرده است، اقامتگاه همان محل سکونت است و باید مرکز مهم امور نیز با محل سکونت یکی باشد. ولی این مفهوم با منطوق ماده۱۰۰۲ قانون مدنی تعارض دارد و معتبر نیست و باید پذیرفت که با تغییر مرکز مهم امور اقامتگاه نیز تغییر می‌کند.

ماده ۱۰۰۵ (اقامتگاه زن شوهردار): اقامتگاه زن شوهردار همان اقامتگاه شوهر است مع‌ذلک زنی که  شوهر او اقامتگاه معلومی ندارد و همچنین زنی که با رضایت شوهر خود و یا با  اجازه‌ی محکمه مسکن علی‌حده اختیار کرده می‌تواند اقامتگاه شخصی علی‌حده نیز  داشته باشد.
{ر.ک مواد۱۱۱۴و۱۱۱۵ ق.م}
۱-اقامتگاه زنی که پس از نکاح هنوز به خانه شوهر نرفته یا در حال نشوز است مورد تردید قرار گرفته که تابع شوهر است یا محل سکونت واقعی او اعتبار دارد. برای دیدن نظری که اقامتگاه زن را تابع شوهر نمی‌داند، {ر.ک دکتر سیدحسن امامی، ج۴، ص۲۲۰}. ولی این نظر با اطلاق ماده۱۰۰۵ و چهره استثنایی بند۲ آن مخالف است.
۲-تردید مهم جایی است که شوهر محجور است و اقامتگاه او تابع ولی یا قیم قرار می‌گیرد (ماده۱۰۰۶ ق.م) زیرا در این صورت، از جمع دو ماده۱۰۰۵و۱۰۰۶ نتیجه می‌شود که اقامتگاه زن محجور را باید تابع قیم او قرار داد؛ ولی به نظر می‌رسد که ماده۱۰۰۵ ناظر به موردی است که شوهر رهبری و اداره خانواده را به عهده دارد نه شوهر محجوری که خود نیاز به قیم دارد؛ پس اقامتگاه زن باید بر طبق قواعد عمومی مرکز مهم امور او باشد.
۳-همین قاعده را در موردی که شوهر خادم دیگری است و جدای از زن زندگی می‌کند میتوان رعایت کرد و اقامتگاه زن را بر طبق قواعد عمومی معین کرد.

ماده ۱۰۰۶ (اقامتگاه محجوران): اقامتگاه صغیر و محجور همان اقامتگاه ولی یا قیم آن‌ها  است.
-اقامتگاه زن صغیری که شوهر دارد اقامتگاه شوهر او است؛ زیرا گذشته از مصلحت خانواده، ماده۱۰۰۵ نسبت به مفاد ماده۱۰۰۶ درباره محجوران خاص است. در مورد نکاح پیش از بلوغ رشد، {ر.ک خانواده، ج۱، ش۳۹ به بعد / تبصره ماده۱۰۴۱ ق.م}.

ماده ۱۰۰۷ (اقامتگاه مأموران دولتی): اقامتگاه مأمورین دولتی، محلی است که در آن جا مأموریت  ثابت دارند.
-مقصود از ماموریت ثابت ماموریتی است که مقید به مدت معین مانند یک ماه نیست.

ماده ۱۰۰۸ (اقامتگاه نظامیان): اقامتگاه افراد نظامی که در ساخلو هستند محل ساخلوی آن‌ها  است.

ماده ۱۰۰۹ (اقامتگاه خدمه): اگر اشخاص کبیر که معمولاً نزد دیگری کار یا خدمت می‌کنند  در منزل کارفرما یا مخدوم خود سکونت داشته باشند اقامتگاه آن‌ها همان اقامتگاه  کارفرما یا مخدوم آن‌ها خواهد بود.

ماده ۱۰۱۰ (اقامتگاه انتخابی): اگر ضمن معامله یا قراردادی طرفین معامله یا یکی از آن‌ها  برای اجرای تعهدات حاصله از آن معامله محلی غیر از اقامتگاه حقیقی خود انتخاب  کرده باشد نسبت به دعاوی راجعه به آن معامله محلی که انتخاب شده است اقامتگاه  او محسوب خواهد شد و همچنین است در صورتی که برای ابلاغ اوراق دعوی و احضار و  اخطار محلی را غیر از اقامتگاه حقیقی خود معین کند.
۱-اعتبار اقامتگاه انتخابی نسبی و محدود به همان رابطه حقوقی است و نسبت به شخص ثالث اثر ندارد.
۲-تغییر این اقامتگاه تنها با رضای دو طرف امکان دارد، مگر این که شرط به سود یکی از آن دو باشد که در این صورت مشروطٌ‌لَه میتواند از آن صرف نظر کند.
۳-اگر اقامتگاه انتخابی حاوی شهر و محل اقامت باشد، هم دادگاه صالح را معین می‌کند و هم محل ابلاغ را؛ ولی هرگاه شهر معینی انتخاب شود، تنها ناظر به تعیین دادگاه صالح است و ابلاغ‌ها باید به محل اقامت واقعی فرستاده شود.
۴-در صورتی که اقامتگاه انتخابی همان اقامتگاه حقیقی باشد، تغییر اقامتگاه واقعی در اعتبار اقامتگاه انتخابی موثر نیست.

کتاب پنجم - در  غایب مفقودالاثر
  ماده ۱۰۱۱ (تعریف): غایب مفقودالاثر کسی است که از غیبت او مدت بالنسبه مدیدی  گذشته و از او به هیچ وجه خبری نباشد.

ماده ۱۰۱۲ (تعیین امین برای اداره‌ی دارایی غایب): اگر غایب مفقودالاثر برای اداره‌ی اموال خود تکلیفی معین  نکرده باشد و کسی هم نباشد که قانوناً حق تصدی امور او را داشته باشد محکمه  برای اداره اموال او یک نفر امین معین می‌کند و تقاضای تعیین امین فقط از طرف  مدعی‌العموم و اشخاص ذی‌نفع در این امر قبول می‌شود.
۱-دادگاه صلح برای رسیدگی تعیین امین، دادگاه عمومی آخرین اقامتگاه یا سکونت غایب است. {ر.ک مواد۱۲۶و۱۲۷ ق.ا. و برای تعیین دادگاه صالح نسبت به غایبی که در ایران محل اقامت و سکونت ندارد، {ر.ک مواد۱۲۸و۱۲۹ ق.ا.ح}.
۲-اشخاص ذی‌نفع را ماده۱۳۰ قانون امور حِسبی از قبیل وارث و بستانکار می‌داند و اشخاص واجب‌النفقه را نیز میتوان از این گروه شمرد. {دکتر سیدحسن امامی، ج۴، ص۲۲۶}
۳-برای دیدن آیین تعیین امین، {ر.ک مواد۱۰۸، ۱۱۲، ۱۲۴، ۱۳۱ و ۱۳۲ ق.ا.ح}

ماده ۱۰۱۳ (گرفتن تضمین از امین): محکمه می‌تواند از امینی که معین می‌کند تقاضای ضامن یا  تضمینات دیگر نماید.

ماده ۱۰۱۴ (تقدم وارث): اگر یکی از وراث غایب تضمینات کافیه بدهد، محکمه نمی‌تواند  امین دیگری معین نماید و وارث مزبور به این سمت معین خواهد شد.

ماده ۱۰۱۵ (وظایف و مسئولیت‌های امین): وظایف و مسئولیت‌های امینی که به موجب مواد قبل معین  می‌گردد، همان است که برای قیم مقرر است.
{ر.ک مواد۱۲۳۵تا۱۲۴۷ ق.م و مواد ۷۴الی۹۵ ق.ا.ح}

ماده ۱۰۱۶ (تقسیم اموال غایب میان وارثان): هر گاه هم فوت و هم تاریخ فوت غایب مفقودالاثر مسلم شود  اموال او بین وراث موجود حین‌الموت تقسیم می‌گردد اگر چه یک یا چند نفر آن‌ها  از تاریخ فوت غایب به بعد فوت کرده باشد.
-پیش از احراز فوت غایب و بعد از دو سال از تاریخ آخرین خبر، وارثان او میتوانند از دادگاه بخواهند که دارایی غایب به تصرف آنان داده شود، مگر این که غایب کسی را برای اداره اموال خود معین کرده باشد. {مواد ۱۰۲۵. ق.م و ۱۳۶تا۱۴۰ ق.ا.ح}

ماده ۱۰۱۷: اگر فوت غایب بدون تعیین تاریخ فوت ثابت گردد محکمه باید  تاریخی را که فوت او در آن تاریخ محقق بوده معین کند در این صورت اموال غایب  بین وراثی که در تاریخ مزبور موجود بوده‌اند، تقسیم می‌شود.

ماده ۱۰۱۸: مفاد ماده فوق در موردی نیز رعایت می‌گردد که حکم موت فرضی  غایب صادر شود.

ماده ۱۰۱۹ (حکم موت فرضی): حکم موت فرضی غایب در موردی صادر می‌شود که از تاریخ آخرین  خبری که از حیات او رسیده است مدتی گذشته باشدکه عادتاً چنین شخصی زنده  نمی‌ماند.

ماده ۱۰۲۰ (مواردی که غایب زنده فرض نمی‌شود): موارد ذیل از جمله مواردی محسوب است که عادتاً شخص غایب  زنده فرض نمی‌شود:
۱)وقتی که ده سال تمام از تاریخ آخرین خبری که از حیات  غایب رسیده است گذشته و در انقضای مدت مزبور سن غایب از هفتاد و پنج سال گذشته  باشد؛
۲)وقتی که یک نفر به عنوانی از عناوین، جزء قشون مسلح  بوده و در زمان جنگ مفقود و سه سال تمام از تاریخ انعقاد صلح بگذرد بدون این که  خبری از او برسد، هر گاه جنگ منتهی به انعقاد صلح نشده باشد مدت مزبور پنج سال  از تاریخ ختم جنگ محسوب می‌شود؛
۳)وقتی که یک نفر حین سفر بحری در کشتی بوده که آن کشتی  در آن مسافرت تلف شده است سه سال تمام از تاریخ تلف شدن کشتی گذشته باشد بدون  این که از آن مسافر خبری برسد.

ماده ۱۰۲۱ (غیبت در مسافرت دریایی / اماره تلف کشتی): در مورد فقره‌ی اخیر ماده‌ی قبل اگر با انقضای مدت‌های ذیل  که مبدأ آن از روز حرکت کشتی محسوب می‌شود کشتی به مقصد نرسیده باشد و در صورت  حرکت بدون مقصد به بندری که از آن جا حرکت کرده برنگشته و از وجود آن به هیچ  وجه خبری نباشد کشتی تلف شده محسوب می‌شود:
الف)برای مسافرت در بحر خزر و داخل خلیج فارس یک سال؛
ب)برای مسافرت در بحرعمان، اقیانوس هند، بحر احمر،  بحرسفید (مدیترانه)، بحرسیاه و بحر آزوف دو سال؛
ج)برای مسافرت در سایر بحار سه سال.

ماده ۱۰۲۲ (غیبت در سفر هوایی و سایر خطرها): اگر کسی در نتیجه‌ی واقعه‌ای به غیر آن چه در فقره‌ی ۲ و ۳  ماده ۱۰۲۰ مذکور است دچار خطر مرگ گشته و مفقود شده و یا در طیاره بوده و طیاره  مفقود شده باشد وقتی می‌توان حکم موت فرضی او را صادر نمود که پنج سال از تاریخ  دچار شدن به خطر مرگ بگذرد بدون این که خبری از حیات مفقود رسیده باشد.

ماده ۱۰۲۳ (لزوم اعلان در روزنامه برای صدور حکم موت فرضی): در مورد مواد ۱۰۲۰ و ۱۰۲۱ و ۱۰۲۲ محکمه وقتی می‌تواند حکم  موت فرضی غایب را صادر نماید که در یکی از جراید محل و یکی از روزنامه‌های  کثیرالانتشار تهران اعلانی در سه دفعه‌ی متوالی هر کدام به فاصله یک ماه منتشر  کرده و اشخاصی را که ممکن است از غایب خبری داشته باشند دعوت نماید که اگر خبر  دارند به اطلاع محکمه برسانند. هر گاه یک سال از تاریخ اولین اعلان بگذرد و  حیات غایب ثابت نشود حکم موت فرضی او داده می‌شود.

ماده ۱۰۲۴ (مرگ اشخاص متعدد در یک حادثه / فرض مرگ جمعی): اگر اشخاص متعدد در یک حادثه تلف شوند فرض بر این می‌شود  که همه‌ی آن‌ها در آن واحد مرده‌اند. مفاد این ماده مانع از اجرای مقررات مواد  ۸۷۳ و ۸۷۴ جلد اول این قانون نخواهد بود.

ماده ۱۰۲۵ (تصرف موقت وارثان در زمان تردید در حیات غایب): وراث غایب مفقودالاثر می‌توانند قبل از صدور حکم موت فرضی  او نیز از محکمه تقاضا نمایند که دارایی او را به تصرف آن‌ها بدهد مشروط بر این  که اولاً غایب مزبور کسی را برای اداره کردن اموال خود معین نکرده باشد و  ثانیاً دو سال تمام از آخرین خبر غایب گذشته باشد بدون این که حیات یا ممات او  معلوم باشد. در مورد این ماده رعایت ماده ۱۰۲۳ راجع به اعلان مدت یک سال حتمی  است.
{ر.ک مواد۱۳۶تا۱۴۰ ق.ا.ح}

ماده ۱۰۲۶ (لزوم دادن تضمین از سوی وارثان متصرف): در مورد ماده قبل وراث باید ضامن و یا تضمینات کافیه دیگر  بدهند تا در صورتی که اشخاص ثالث حقی بر اموال او داشته باشند از عهده‌ی اموال  و یا حق اشخاص ثالث بر آیند. تضمینات مزبور تا موقع صدور حکم موت فرضی غایب  باقی خواهد بود.

ماده ۱۰۲۷ (پیدا شدن غایب بعد از صدور حکم موت فرضی): بعد از صدور حکم فوت فرضی نیز اگر غایب پیدا شود کسانی که  اموال او را به عنوان وراثت تصرف کرده‌اند باید آن چه را که از اعیان یا عوض و  یا منافع اموال مزبور حین پیداشدن غایب موجود می‌باشد مسترد دارند.

ماده ۱۰۲۸ (پرداخت نفقه‌ای که به عهده غایب است): امینی که برای اداره کردن اموال غایب مفقودالاثر معین  می‌شود باید نفقه‌ی زوجه‌ی دائم یا منقطعه که مدت او نگذشته و نفقه‌ی او را زوج  تعهد کرده باشد و اولاد غایب را از دارایی غایب تأدیه نماید. در صورت اختلاف در  میزان نفقه تعیین آن به عهده‌ی محکمه است.

ماده ۱۰۲۹: هر گاه شخصی چهار سال تمام غایب مفقودالاثر باشد زن او  می‌تواند تقاضای طلاق کند. در این صورت با رعایت ماده ۱۰۲۳حاکم او را طلاق  می‌دهد.
۱- طلاق با صدور حکم واقع نمی‌شود و اجرای آن با گفتن صیغه طلاق نزد دو مرد عادل در دفتر طلاق به وسیله نماینده دادگاه صورت می‌پذیرد. {ر.ک خانواده، ج۱، ش۲۲۰}
۲-در موردی که عُسر‌و‌حرج تحمل ناپذیری زندگی یا شرافت زن را تهدید می‌کند، رویه قضایی طلاق زن را پیش از گذشتن چهار سال پذیرفته است {ر.ک رأی شماره ۳۵ - ۶۳/۱۱/۱۳ شعبه۱۰۵ دادگاه مدنی خاص، در مورد زنی که شوهر او به هنگام جنگ مفقود شده است / خانواده، ج۱، ش۲۲۲}

ماده ۱۰۳۰ (بازگشت شوهر پس از طلاق): اگر شخص غایب پس از وقوع طلاق و قبل از انقضای مدت عده  مراجعت نماید نسبت به طلاق حق رجوع دارد ولی بعد از انقضای مدت مزبور حق رجوع  ندارد.
-مدت عده این طلاق به اندازه عده وفات است و از تاریخ وقوع طلاق به وسیله نماینده دادگاه آغاز می‌شود. {ر.ک خانواده، ج۱، ش۳۰۱}

کتاب ششم - در قَرابت
ماده ۱۰۳۱ (اقسام): قَرابت بر دو قِسم است: قَرابت نَسَبی و قَرابت سببی.

ماده ۱۰۳۲ (طبقات و درجه قَرابت نَسَبی): قرابت نسبی به ترتیب طبقات ذیل است:
طبقه اول- پدر و مادر و اولاد و اولاد اولاد؛
طبقه دوم ـ اجداد و برادر و خواهر و اولاد آن‌ها؛
طبقه سوم ـ اعمام و عمات و اخوال و خالات و اولاد آن‌ها.
در هر طبقه، درجات قرب و بعد قرابت نسبی به عده‌ی نسل‌ها  در آن طبقه معین می‌گردد. مثلاً در طبقه‌ی اول، قرابت پدر و مادر با اولاد در  درجه‌ی اول و نسبت با اولاد اولاد در درجه‌ی دوم خواهد بود و هکذا در طبقه‌ی  دوم قرابت برادر و خواهر و جد و جده در درجه‌ی اول از طبقه‌ی دوم و اولاد برادر  و خواهر و جد پدر در درجه‌ی دوم از طبقه‌ی دوم خواهد بود و در طبقه‌ی سوم قرابت  عمو و دایی و عمه و خاله در درجه‌ی اول از طبقه‌ی سوم و درجه‌ی اولاد آن‌ها در  درجه‌ی دوم از آن طبقه است.
-این طبقات متناسب با ارث است که همه رابطه‌ها با شخص متوفی در نظر گرفته می‌شود و برای نظریه عمومی این عیب را دارد که خویشاوندی دو تن برحسب اینکه کدامیک مرکز محاسبه شود تفاوت می‌کند: برای مثال ،خویشی بین عمو یا برادرزاده همان نیست که برادرزاده با عمو دارد. {ر.ک خانواده، ج۱، ش۸}

ماده ۱۰۳۳ (طبقه و درجه قَرابت سببی): هر کس در هر خط و به هر درجه که با یک نفر قرابت نسبی  داشته باشد در همان خط و به همان درجه، قرابت سببی با زوج یا زوجه‌ی او خواهد  داشت بنابراین پدر و مادر زنِ یک مرد اقربای سببی درجه‌ی اول آن مرد و برادر و  خواهر شوهر یک زن از اقربای سببی درجه دوم آن زن خواهند بود.
-خویشان زن با اقوام مرد هیچ قرابتی ندارند: برای مثال، مادر زن با پدر شوهر در نظر قانون بیگانه است. {ر.ک خانواده، ج۱، ش۹}

کتاب هفتم - در نکاح  و طلاق
باب اول - در نکاح
فصل اول - در خواستگاری
ماده ۱۰۳۴ (خواستگاری): هر زنی را که خالی از موانع نکاح باشد می‌توان خواستگاری  نمود.
۱-توافقی که زن و مرد درباره زناشویی آینده معین می‌کنند ایجاد رابطه زناشویی نمی‌کند (ماده۱۰۳۵) و نکاح نیست و در حدود مفاد خود تابع شرایط عمومی قراردادها است.
۲-پیمان نامزدی با دختری که شوهر دارد یا مانع قانونی دیگری برای نکاح با او وجود دارد نامشروع و باطل است. {ر.ک خانواده، ج۱، ش۱۷}
۳-در صورتی که مردی از راه نامزدی دختری را بفریبد، بر مبنای تسبیب ضامن است نه خلف وعده، خواه پیمان نامزدی باطل باشد یا نافذ. {همان کتاب، ش۲۲}

ماده ۱۰۳۵ (نامزدی): وعده‌ی ازدواج ایجاد علقه‌ی زوجیت نمی‌کند اگر چه تمام یا  قسمتی از مهریه که بین طرفین برای موقع ازدواج مقرر گردیده پرداخته شده باشد.  بنابراین هر یک از زن و مرد مادام که عقد نکاح جاری نشده می‌تواند از وصلت  امتناع کند و طرف دیگر نمی‌تواند به هیچ وجه او را مجبور به ازدواج کرده و یا  از جهت صرف امتناع از وصلت مطالبه‌ی خسارتی نماید.
۱-تعهد متقابل زن و مرد به زواج آینده آن دو را زن و شوهر نمی‌کند و رابطه جنسی آنان در دوران پیش از نکاح غیرمشروع است، هرچند که به نکاح منتهی شود. {ر.ک خانواده، ج۱، ش۱۸}
۲-تعهد به زناشویی نیز الزام‌آور نیست و ماده۱۰  ق.م نیز نمیتواند مستند الزام متعهد قرار گیرد، زیرا واژه «وعده» شامل تعهد هم می‌شود. {همان کتاب}. و برای دیدن نظر مخالف، {ر.ک دکتر سیدحسن امامی، ج۴، ص۲۷۰و۲۷۱ / دکتر جعفری لنگرودی، حقوق خانواده، ص۷ به بعد}
۳-در صورتی که ضمن تعهد به زناشویی وجه التزامی برای تخلف از آن شرط شده باشد، مفاد آن نافذ نیست. نمیتوان به دلیل تخلف متعهد از او وجه التزام گرفت، زیرا وجه التزام خسارات عدم انجام تعهد است و وسیله غیر مستقیم اجبار به نکاح که در ماده۱۰۳۵ منع شده است. {ر.ک خانواده، ج۱، ش۲۰} و برای دیدن نظر مخالف، {ر.ک دکتر امامی، همان کتاب، ص۲۷۱}.
۴-امکان برهم زدن نامزدی منافاتی با مسؤولیت ناشی از سوء‌استفاده از این حق ندارد. {خانواده، ج۱، ش۲۲}

ماده ۱۰۳۶: حذف شده است‌.  - اگر یکی از نامزدها وصلت منظور را بدون علت موجهی بهم بزند درحالی که طرف مقابل یا ابوین او یا اشخاص دیگر به اعتماد وقوع ازدواج مغرور شده و مخارجی کرده باشند طرفی که وصلت را بهم زده است باید از عهده خسارات وارده بر آید ولی خسارات مزبور فقط مربوط به مخارج متعارفه خواهد بود. (مصوب ۱۳۱۳).

ماده ۱۰۳۷ (هدایای نامزدی): هر یک از نامزدها می‌تواند در صورت به هم خوردن وصلت  منظور، هدایایی را که به طرف دیگر یا ابوین او برای وصلت منظور داده است مطالبه  کند. اگر عین هدایا موجود نباشد مستحق قیمت هدایایی خواهد بود که عادتاً نگاه  داشته می‌شود مگر این که آن هدایا بدون تقصیر طرف دیگر تلف شده باشد.
۱ -ماده۱۰۳۷ قانون مدنی ناظر به هدایای دوران نامزدی است. درباره هدایای پیش از آن رابطه حقوقی دو طرف تابع قواعد مربوط به هبه اموال است. {خانواده، ج۱، ش۲۵}
۲-هدایای مصرف شدنی بطور قطع بخشیده می‌شود و تلف آن ضمانی به بار نمی‌آورد. {همان کتاب}
۳-هدایایی که عادتاً نگاه داشته می‌شود مقید بخشیده می‌شود و همراه با شرط ضمنی انحلال هبه در صورت برهم خوردن وصلت است (مانند حلقه نامزدی). تلف همراه با تقصیر این گونه هدایا ضمان‌آور است. {همان کتاب، ش۲۷}
۴-نامه‌هایی که دو طرف در دوران نامزدی برای یکدیگر فرستاده‌اند، در صورت بقاء قابل استرداد است، ولی از بابت تلف آنها نمیتوان مطالبه خسارت کرد. {همان کتاب، ش۲۹}

ماده ۱۰۳۸ (مرگ یکی از نامزدها): مفاد ماده قبل از حیث رجوع به قیمت در موردی که وصلت منظور  در اثر فوت یکی از نامزدها به هم بخورد مجری نخواهد بود.
۱-اگر هدیه مالی باشد که عادتاً نگاهداری می‌شود (مانند حلقه نامزدی و انگشتر) و در اثر تقصیر گیرنده هدیه تلف گردد و نامزدی با مرگ یکی از دو نامزد بر هم خورَد، قیمت هدیه قابل مطالبه نیست، خواه متوفی دهنده هدیه باشد یا گیرنده آن. {ر.ک خانواده، ج۱، ش۲۸}
۲-ازمفهوم مخالف ماده۱۰۳۸ قانون مدنی بر می‌آید که رجوع به عین هدایا در صورت فوت یکی از نامزدها نیز امکان دارد و مبنای آن بنای دوطرف بر انحلال هدیه است: برای دیدن قاعده کلی درباره عدم امکان رجوع از هبه، {ر.ک ماده۸۰۵ ق.م}

ماده ۱۰۳۹: حذف شده است‌.  - مدت مرور زمان دعاوی ناشی از بهم خوردن وصلت منظور دو سال است و از تاریخ بهم خوردن آن محسوب می‌شود (مصوب ۱۳۱۳). 
-حذف ماده۱۰۳۹  قانون مدنی به معنی نَسخ مرور زمان کوتاه مدت دوسال برای این گونه دعاوی است. پس، مدت مرور زمان دعاوی ناشی از بهم خوردن نامزدی تابع قواعد عمومی است.

ماده ۱۰۴۰ (لزوم ارائه گواهی پزشک): هر یک از طرفین می‌تواند برای انجام وصلت منظور از طرف  مقابل تقاضا کند که تصدیق طبیب به صحت از امراض مسری مهم از قبیل سفلیس و سوزاک  و سل ارائه دهد.
{ر.ک قانون لزوم ارائه گواهینامه پزشک قبل از وقوع ازدواج مصوب ۱۳ آذر ۱۳۱۷}

فصل دوم - قابلیت صحی برای ازدواج
ماده ۱۰۴۱ (نکاح قبل از بلوغ / نکاح به ولایت): عقد نکاح دختر قبل از رسیدن به سن ۱۳ سال تمام شمسی و پسر  قبل از رسیدن به سن ۱۵ سال تمام شمسی منوط است به اذن ولی به شرط رعایت مصلحت  با تشخیص دادگاه صالح.
۱-مقصود از تبصره ماده۱۰۴۱ قانون مدنی (مصوب۱۳۷۰) امکان ازدواج صغیر به ولایت پدر و جد پدری است. {ر.ک خانواده، ج۱، ش۴۲}
۲-نفوذ نکاح صغیر مشروط بر این است که اقدام ولی به مصلحت کودک باشد؛ به بار نیامدن مفسدت کافی نیست. {همان کتاب}
۳-فرض ضرر برای کودک در نکاح وجود دارد، چون او را از حق انتخاب همسر محروم می‌سازد. پس ولی قهری باید ضرورت اقدام خود را پیش از نکاح در دادگاه اثبات کند. {همان کتاب}
۴-ولایت پدر و جد پدری، به دلیل نقص در کمال رشد (مانند جنون و مستی و صغر و اغماء و کفر و احرام) معلق می‌شود. {ر.ک همان کتاب، ص۷۶، پاورقی۲}

ماده ۱۰۴۲: حذف شده است.  بعد از رسیدن به سن ۱۵ سال تمام نیز اناث نمی توانند مادام که به ۱۸ سال تمام نرسیده اند بدون اجازه ولی خود شوهر کنند. (مصوب ۱۳۱۲).

ماده ۱۰۴۳ (اجازه ولی قهری در نکاح دختر کبیر): نکاح دختر باکره اگر چه به سن بلوغ رسیده باشد موقوف به  اجازه‌ی پدر یا جد پدری او است و هر گاه پدر یا جد پدری بدون علت موجه از دادن  اجازه مضایقه کند اجازه‌ی او ساقط و در این صورت دختر می‌تواند با معرفی کامل  مردی که می‌خواهد با او ازدواج نماید و شرایط نکاح و مهری که بین آن‌ها قرار  داده شده پس از اخذ اجازه از دادگاه مدنی خاص به دفتر ازدواج مراجعه و نسبت به  ثبت ازدواج اقدام نماید.
۱-اذن به نکاح باید خاص و مربوط به ازدواج با شخص معین باشد و اذن عام کافی نیست. {ر.ک خانواده، ج۱، ش۴۵}
۲-اذن پدر و جد‌پدری پیش از انعقاد نکاح قابل رجوع است. {همان کتاب}
۳-اجازه ولی نسبت به نکاح سابق نیز مؤثر است و آن را تنفیذ می‌کند و قابل رجوع هم نیست. {همان کتاب}
۴-ولی قهری ناچار است که دلائل مخالفت خود را به دادگاه مدنی خاص ارائه و نظر خود را توجیه کند. در این صورت، دادگاه نسبت به امکان نکاح تصمیم می‌گیرد. همچنین است در موردی که ولی قهری برای ابطال نکاح فرزند خود در دادگاه طرح دعوی می‌کند. {ر.ک همان کتاب، ش۴۶، ص۸۴}
۵-« مشروعیت دخول قبل از عقد، شرط صحت عقد و یا شرط سقوط ولایت پدر نیست و دخول مطلقاً (مشروع باشد یا غیرمشروع) سبب سقوط ولایت پدر می‌باشد»: رأی شماره۶۲/۶۲ - ۶۳/۱/۲۹، دیوان عالی کشور به عنوان وحدت رویه قضایی؛ (مجموعه قوانین سال ۶۳ ص۴۴)) / و در نقد این نظر، ر.ک خانواده، ج۱، ش۴۶}
۶-بعد از گذشتن ۱۵ روز اثر مخالفت پدر به کلی از بین نمی‌رود و دادگاه میتواند آن را موجه یا توجیه نشده اعلام کند. {همان کتاب}

ماده ۱۰۴۴ (غیبت ولی قهری): در صورتی که پدر یا جد پدری در محل حاضر نباشد و استیذان  از آن‌ها نیز عادتاً غیرممکن بوده و دختر نیز احتیاج به ازدواج داشته باشد، وی  می‌تواند اقدام به ازدواج نماید.
 تبصره: ثبت این ازدواج در دفترخانه منوط به احراز موارد  فوق دردادگاه مدنی خاص می‌باشد.

فصل سوم - در موانع نکاح
  ماده ۱۰۴۵ (محارم نَسَبی): نکاح با اقارب نسبی ذیل ممنوع است اگر چه قرابت، حاصل از  شبهه یا زنا باشد:
۱)نکاح با پدر و اجداد و با مادر و جدات هر قدر که بالا  برود؛
۲)نکاح با اولاد هر قدر که پایین برود؛
۳)نکاح با برادر و خواهر و اولاد آن‌ها تا هر قدر که  پایین برود؛
۴)نکاح با عمات و خالات خود و عمات و خالات پدر و مادر و  اجداد و جدات.
-فرزندی که از رابطه نامشروع زن و مردی بوجود آمده است، از لحاظ حرمت نکاح، مانند فرزند مشروع آنها است و نمیتواند با پدر و مادر خود و فرزندانشان (که خواهر و برادر طبیعی او هستند) نکاح کند و همچنین است با سایر خویشان نَسَبی. {ر.ک خانواده، ج۱، ش۵۶}

ماده ۱۰۴۶ (شرایط قَرابت رضاعی): قَرابت رضاعی از حیث حرمت نکاح در حکم قرابت نسبی است مشروط  بر این که:
اولاً- شیر زن از حمل مشروع حاصل شده باشد؛
ثانیاً- شیر مستقیماً از پستان مکیده شده باشد؛
ثالثاً- طفل لااقل یک شبانه‌روز و یا ۱۵ دفعه متوالی شیر  کامل خورده باشد بدون این که در بین، غذای دیگر یا شیر زن دیگر را بخورد؛
رابعاً- شیرخوردن طفل قبل از تمام شدن دو سال از تولد او  باشد؛
خامساً- مقدار شیری که طفل خورده است از یک زن و از یک  شوهر باشد. بنابراین اگر طفل در شبانه‌روز مقداری از شیر یک زن و مقداری از  شیرزن دیگر بخورد موجب حرمت نمی‌شود اگر چه شوهر آن دو زن یکی باشد و همچنین  اگر یک زن، یک دختر و یک پسر رضاعی داشته باشد که هر یک را از شیر متعلق به  شوهر دیگر شیر داده باشد آن پسر و یا آن دختر برادر و خواهر رضاعی نبوده و  ازدواج بین آن‌ها از این حیث ممنوع نمی‌باشد.
۱-در مقام اعمال قاعده مندرج در ماده۱۰۴۶ بر طبقات محارم نَسَبی، محارم رضاعی عبارتند از: ۱)پدر و مادر و اجداد رضاعی، هر قدر که بالا برود؛ ۲)اولاد رضاعی، هرقدر که پایین برود؛ ۳)برادر و خواهر رضاعی و اولاد آنها، هرقدر که پایین برود؛ ۴)عمات و اعمام و اخوال و خالات رضاعی خود و پدر و مادر و اجداد و جدات. {ر.ک خانواده، ج۱، ش۵۸}
۲-تمام کسانی که به سبب خویشی نسبی با یکی از زن یا شوهر بر همسر او حرام هستند، به دلیل قَرابت رضاعی نیز بر او حرام خواهند بود. پس همان گونه که شخص با مادر زن خود نمیتواند نکاح کند، بر مادر رضاعی او نیز حرام است.
۳-قَرابت رضاعی تنها بین زن و طفل به وجود نمی‌آید: اگر دو کودک با رعایت شرایط ماده۱۰۴۶ از شیر یک زن بخورند، با هم خواهر و برادر رضاعی می‌شوند و نمیتوانند با هم ازدواج کنند.
۴-شیر خوردن بعد از وقوع نکاح نیز در آن مؤثر است و نکاح سابق را باطل می‌کند. {ر.ک خانواده، ج۱، ش۵۸
۵-مادر رضاعی شخص به منزله مادر رضاعی برادر او نیست. همچنین اگر زنی نوه‌اش را شیر دهد، دختر او به منزله خواهر رضاعی نوه‌اش نیست. {همان کتاب، ش۵۹}

ماده ۱۰۴۷ (محارم سببی): نکاح بین اشخاص ذیل به واسطه‌ی مصاهره ممنوع دائمی است:
۱)بین مرد و مادر و جدات زن او از هر درجه که باشد اعم  ازنسبی و رضاعی؛
۲)بین مرد و زنی که سابقاً زن پدر و یا زن یکی از اجداد  یا زن پسر یا زن یکی از احفاد او بوده است هر چند قرابت رضاعی باشد؛
۳)بین مرد با اناث از اولاد زن از هر درجه که باشد ولو  رضاعی مشروط بر این که بین زن و شوهر زناشویی واقع شده باشد.
-در محارم سببی نیز حکم زنا و شبهه مانند اقربای نَسَبی است: اگر مردی به شبهه یا زنا با زنی نزدیکی کند، آن زن از جهت ایجاد حرمت در نکاح در حکم همسر او است و بنابراین نمیتواند با مادر  یا دختر آن ازدواج کند. پسر این مرد نیز حق نکاح با زن را، که در حکم مادر اوست، ندارد. {ر.ک خانواده، ج۱، ش۵۷}

ماده ۱۰۴۸ (منع جمع دو خواهر): جمع بین دو خواهر ممنوع است اگر چه به عقد منقطع باشد.
-منع نکاح با خواهر زن تا زمان انحلال نکاح با خود او باقی است و تا پایان عده طلاق رجعی از بین نمی‌رود. {ر.ک خانواده، ج۱، ش۵۷}

ماده ۱۰۴۹ (لزوم اذن زن برای نکاح با دختر برادر یا خواهر او): هیچ کس نمی‌تواند دختر برادر زن و یا دختر خواهر زن خود را  بگیرد مگر با اجازه‌ی زن خود.
۱-اجازه زن بعد از نکاح نیز آن را از آغاز نافذ می‌کند. {ر.ک خانواده، ج۱، ش۵۷}
۲-در مورد لزوم اذن عمه و خاله تفاوتی بین عقد دائم و منقطع نیست، خواه عمه و خاله زن از نکاح منقطع باشند یا هدف این باشد که برادر یا خواهرزاده برای مدت معین عقد شود. {همان کتاب}
۳-نکاح با عمه و خاله زن نیازی به اذن او ندارد. {همان کتاب}
۴-بعد از طلاق رجعی عمه یا خاله نیز، تا زمانی که عده سپری نشده است، منع ماده۱۰۴۹ باقی است. {همان کتاب}

ماده ۱۰۵۰ (حرمت نکاح با زن شوهردار): هر کس زن شوهردار را با علم به وجود علقه‌ی زوجیت و حرمت  نکاح و یا زنی را که در عده طلاق یا در عده وفات است با علم به عده و حرمت نکاح  برای خود عقد کند عقد باطل و آن زن مطلقاٌ بر آن شخص حرام مؤبد می‌شود.
۱-بطلان نکاح زن شوهردار، در موردی هم که یکی از دو طرف یا هر دو جاهل بر وجود مانع یا حرمت نکاح باشند جاری است. پس اگر زن به گمان مرگ شوهر خود با بیگانه ازدواج کند، نکاح باطل است و رابطه میان او و بیگانه تابع قواعد نزدیکی با شبهه است. {ر.ک خانواده، ج۱، ش۶۰}
۲-هرگاه دو طرف جاهل بر وجود رابطه زوجیت یا حرمت نکاح باشند و پیش از نزدیکی از آن آگاه و از هم جدا شوند، حرمت ابدی بین آن دو ایجاد نمی‌شود و میتوانند، پس از انحلال نکاح زن یا شوهر خود و گذشتن عده، با هم ازدواج کنند. {همان کتاب}

ماده ۱۰۵۱ (اثر جهل به حکم و وجود منع): حکم مذکور در ماده‌ی فوق در موردی نیز جاری است که عقد از  روی جهل به تمام یا یکی از امور مذکوره فوق بوده و نزدیکی هم واقع شده باشد. در  صورت جهل و عدم وقوع نزدیکی عقد باطل ولی حرمت ابدی حاصل نمی‌شود.

ماده ۱۰۵۲ (اثر لعان در انحلال و حرمت نکاح): تفریقی که با لعان حاصل می‌شود موجب حرمت ابدی است.
۱-برای تحقق لعان، مرد باید به زن خود نسبت زنا دهد و ادعای مشاهده آن را بکند و چهار بار خدا را گواه راستگویی خویش گیرد و بار پنجم بگوید: «لعن خدا بر من اگر از دروغگویان باشم». زن نیز باید چهار بار خدا را گواه دروغگویی شوهر بگیرد و بار پنجم بگوید: « لعنت خدا بر من اگر او از راست‌گویان باشد». {ر.ک خانواده، ج۱، ش۷۳}
۲-تحقق لعان چنان دشوار و نادر است که باید حکم ماده۱۰۵۲ قانون مدنی را در شمار قوانین متروک آورد. {همان کتاب}
۳-اگر لعان به منظور انکار فرزند باشد، نسب او را نفی می‌کند و توارث بین آن دو و خویشان پدری را از بین می‌برَد: {ر.ک مواد۸۸۲و۸۸۳ ق.م / همان کتاب، ج۲، ش۳۶۴}

ماده ۱۰۵۳ (بطلان نکاح در حال احرام): عقد در حال احرام باطل است و با علم به حرمت موجب حرمت  ابدی است.
-احرام دوران تشرف به مکه به منظور انجام دادن فریضه حج است و با پوشیدن لباس مخصوص و متحد آغاز می‌شود. {ر.ک خانواده، ج۱، ش۷۴}

ماده ۱۰۵۴ (زنا با زن شوهردار): زنای با زن شوهردار یا زنی که در عده‌ی رجعیه است موجب  حرمت ابدی است.
{ر.ک بند۲ ماده۸ ق.ا.ح}
-از مفهوم مخالف ماده۱۰۵۴ قانون مدنی بر می‌آید که زنا با زنی که در عده وفات یا طلاق باین است سبب حرمت ابدی نمی‌شود و با نکاح با اینان تفاوتی توجیه ناپذیر دارد (ماده۱۰۵۰ ق.م): برای نقد ماده، {ر.ک خانواده، ج۱، ش۶۲}

ماده ۱۰۵۵ (اثر نزدیکی به شبهه و زنا در نکاح سابق): نزدیکی به شبهه و زنا اگر سابق بر نکاح باشد از حیث مانعیت  نکاح در حکم نزدیکی با نکاح صحیح است ولی مبطل نکاح سابق نیست.
{ر.ک مواد۱۰۴۷و۱۰۵۴ ق.م}
-زنا یا نزدیکی به شبهه با دختر زنی که شخص در نکاح خود دارد باعث بطلان عقد نمی‌شود. همچنین است زنا با مادر او.

ماده ۱۰۵۶ (حرمت ناشی از لواط): اگر کسی با پسری عمل شنیع کند نمی‌تواند مادر یا خواهر یا  دختر او را تزویج کند.

ماده ۱۰۵۷ (حرمت ناشی از سه طلاق): زنی که سه مرتبه متوالی زوجه‌ی یک نفر بوده و مطلقه شده بر  آن مرد حرام می‌شود مگر این که به عقد دائم به زوجیت مرد دیگری در آمده و پس از  وقوع نزدیکی با او به واسطه‌ی طلاق یا فسخ یا فوت، فراق حاصل شده باشد.
۱-حکم ماده۱۰۵۷ قانون مدنی ویژه نکاح دائم است و رها ساختن زن منقطع، هرچند بار تکرار شود، ایجاد حرمت نمی‌کند. {ر.ک خانواده، ج۱، ش۷۰}
۲-سه طلاق باهم واقع نمی‌شود و شوهر باید سه بار زن را طلاق دهد و در دو طلاق نخستین در زمان عده به او رجوع کند یا عقد نکاح جدیدی واقع شود.
۳-برای ایجاد حرمت، وقوع طلاق برای انحلال نکاح ضروری است و نکاحی که به فسخ بر هم خورَد در شمار موانع نیست {همان کتاب}: ولی، ضرورتی ندارد که طلاقها رجعی باشد و زوجیت در اثر رجوع حاصل شود. {ر.ک دکتر سیدحسن امامی، ج۴، ش۳۳۵}
۴-مقصود از سه مرتبه متوالی این است که در فاصله دو زوجیت زن به دیگری شوهر نکرده باشد. نکاح منقطع با شوهر نیز در آن فاصله مانع ایجاد حرمت است. {دکتر امامی، همان کتاب}

ماده ۱۰۵۸ (حرمت ناشی از نه طلاق): زن هر شخصی که به نه طلاق که شش تای آن‌ها عدی است مطلقه  شده باشد بر آن شخص حرام مؤبد می‌شود.
-طلاق عِدّی عبارت از طلاق رجعی است که شوهر در زمان عده رجوع و با زن نزدیکی می‌کند. {ر.ک دکتر امامی، ج۴، ص۳۳۹ / خانواده، ج۱، ش۷۱}

ماده ۱۰۵۹ (اختلاف در مذهب): نکاح مسلمه با غیرمسلم جایز نیست.
۱-اگر شوهر در زمان نکاح کافر شود، نکاح نیز خود به خود منفسخ می‌شود. همچنین است اگر زن کافر اسلام آورَد و شوهر او غیر‌مُسلم باشد. نکاح مرد مسلمان با زن غیرمسلمان و کتابی (یهودی و مسیحی و زرتشتی) مشمول ماده۱۰۵۹ قانون مدنی نیست و نافذ است، ولی نکاح مرد مسلمان با مشرک و غیرکتابی باطل است. {ر.ک خانواده، ج۱، ش۷۲}
۲-هرگاه شوهر مسلمان شود و زن او غیر مسلمان و کتابی باشد، نکاح منفسخ نمی‌شود. {همان کتاب / دکتر سیدحسن امامی، ج۴، ص۳۴۳}

ماده ۱۰۶۰ (نکاح زن ایرانی با خارجی): ازدواج زن ایرانی با تبعه‌ی خارجه در مواردی هم که مانع  قانونی ندارد موکول به اجازه‌ی مخصوص از طرف دولت است.
{ر.ک آیین‌نامه زناشویی بانوان ایرانی با اتباع بیگانه ۱۳۴۵}
-ضمانت اجرای ماده۱۰۶۰ قانون مدنی عدم نفوذ نکاح از نظر قوانین و دادگاههای ایران است. {ر.ک خانواده، ج۱، ش۷۶}

ماده ۱۰۶۱ (نکاح بعض از مأموران دولتی با زن خارجی): دولت می‌تواند ازدواج بعضی از مستخدمین و مأمورین رسمی و  محصلین دولتی را با زنی که تبعه خارجه باشد موکول به اجازه‌ی مخصوص نماید.
{ر.ک قانون منع ازدواج کارمندان وزارت امور خارجه با اتباع بیگانه اول بهمن ۱۳۴۵}
۱-بموجب تصویبنامه مورخ ۲۹ خرداد ۱۳۱۰ ازدواج اعضای رسمی وزارت خارجه موکول به اجازه کَتبی وزارت خارجه شده بود. قانون مصوب اول بهمن ماه ۱۳۴۵ به کلی این نکاح را منع کرد. {ر.ک خانواده، ج۱، ش۷۵}
۲-ضمانت اجرای قانون ۱۳۴۵ بطلان نکاح نیست؛ ممنوع شدن از ادامه خدمت در وزارت امور خارجه است. {همان کتاب}

فصل چهارم - شرایط صحت نکاح
ماده ۱۰۶۲ (وقوع نکاح): نکاح واقع می‌شود به ایجاب و قبول به الفاظی که صریحاً  دلالت بر قصد ازدواج نماید.
۱-از لزوم صریح بودن دلالت الفاظ بر قصد نکاح نباید نتیجه گرفت که ازدواج عقد تشریفاتی است و تنها با بیان الفاظ خاص واقع می‌شود. {ر.ک خانواده، ج۱، ش۳۴}
۲-نکاح با معاطات واقع نمی‌شود {دکتر جعفری لنگرودی، شرح ماده۱۰۶۲ / دکتر سیدحسن امامی، ج۴، ص۳۵۳}؛ با وجود این، دادگاه میتواند از زندگی مشترک زن و مرد و سایر قرائن وقوع نکاح را احراز کند.

ماده ۱۰۶۳ (ایجاب و قبول به اصالت و نیابت): ایجاب و قبول ممکن است از طرف خود مرد و زن صادر شود یا از  طرف اشخاصی که قانوناً حق عقد دارند.
{ر.ک ماده۱۰۴۱ ق.م و مواد۱۰۷۱ به بعد}

ماده ۱۰۶۴ (اهلیت عاقد): عاقد باید عاقل و بالغ و قاصد باشد.
۱-عاقد ممکن است زوجین یا نمایندگان قانونی آنان باشد و در هرحال باید اهلیت داشته باشد.
۲-در ماده۱۰۶۴ قانون مدنی اشاره ای به لزوم رشد نشده است و این سکوت بطور ضمنی دلالت بر نفوذ نکاح سفیه دارد. با وجود این ، رضای سفیه در تعیین میزان مهر نافذ نیست. {ر.ک خانواده، ج۱، ش۴۷} و برای دیدن نظر مخالف، {ر.ک دکتر سیدحسن امامی، ج۴، ص۳۵9 / دکتر صفایی و دکتر اسدالله امامی، حقوق خانواده، ج۱، ش۷۴}

ماده ۱۰۶۵ (لزوم توالی ایجاب و قبول): توالی عرفی ایجاب و قبول شرط صحت عقد است.
۱-قبول باید در زمانی گفته شود که عرف آن را متوالی و مربوط به ایجاب بداند و بعضی گفته‌اند قبول باید در مجلس عقد و پیش از جدایی دو طرف یا اشتغال آنان به کار دیگر گفته شود. {ر.ک خانواده، ج۱، ش۳۴}
۲-این حکم ویژه نکاح نیست و در تمام قراردادها باید رعایت شود. {ر.ک قواعد عمومی قراردادها، ج۱، ش۱۷۳}

ماده ۱۰۶۶ (انعقاد نکاح با اشاره): هر گاه یکی از متعاقدین یا هر دو لال باشند عقد به اشاره  از طرف لال نیز واقع می‌شود مشروط بر این که به طور وضوح حاکی از انشای عقد  باشد.
{ر.ک ماده۱۹۴ ق.م}
-امکان انعقاد نکاح با اشاره مشروط بر این است که اشاره کننده لال باشد. بعضی نوشته را نیز از اقسام اشاره شمرده‌اند (دکتر جعفری لنگرودی، حقوق خانواده، ماده۱۰۶۶) و ظاهر ماده۱۰۶۲ نیز دلالت بر لزوم انعقاد نکاح به لفظ در موارد عادی می‌کند و مکتوب و تلکس و فکس و مانند اینها را شامل نمی‌شود. با وجود این، بنظر می‌رسد که در موارد ضروری (مانند کری) نیز بیان اراده به وسیله نوشته کافی است.

ماده ۱۰۶۷ (لزوم تعیین زن و شوهر): تعیین زن و شوهر به نحوی که برای هیچ یک از طرفین در شخص  طرف دیگر شبهه نباشد شرط صحت نکاح است.
۱-تعیین نامزدها ممکن است به وسیله تعیین نام و مشخصات آنان یا با دیدن و اشاره انجام گیرد. {ر.ک خانواده، ج۱، ش۵۱}
۲-تعیین زن و شوهر برای خود آنان از شرایط درستی عقد است و نیامدن نام و نشان زن یا شوهر در عقد به اعتبار آن صدمه نمی‌زند. {همان کتاب}

ماده ۱۰۶۸: تعلیق در عقد موجب بطلان است.
۱-تعلیق در صورتی موجب بطلان نکاح است که ناظر به ایجاد رابطه زوجیت باشد. تعلیق در مَهر تابع شرایط عمومی قراردادها است.
۲-اگر نکاح معلق به وجود یکی از شرایط درستی آن باشد (مانند اینکه مرد بگوید: با تو ازدواج می‌کنم به شرط اینکه در عده مرد دیگر نباشی) صحیح است.

ماده ۱۰۶۹ (شرط خیار برای فسخ نکاح و مَهر): شرط خیار فسخ نسبت به عقد نکاح باطل است ولی در نکاح دائم  شرط خیار نسبت به صداق جایز است مشروط بر این که مدت آن معین باشد و بعد از فسخ  مثل آن است که اصلاً مهر ذکر نشده است.
۱-شرط خیار برای فسخ نکاح باطل است، ولی عقد را فاسد نمی‌کند و باید آن را از امور فرعی بشمار آورد نه قید تراضی. {ر.ک خانواده، ج۱، ش۸۱و۱۴۸ / دکتر جعفری لنگرودی، حقوق خانواده، ش۱۳۱ / دکتر امامی، ج۴، ص۳۶۵}
۲-نکاح را به تراضی نمی‌توان اقاله کرد. {خانواده، ج۱، ش۱۴۸}
۳-شرط انفساخ عقد نکاح در صورت ندادن مهر یا تحقق شرط دیگر نیز باطل است. {همان کتاب}
۴-در موردی که شرط خیار نسبت به فسخ مَهر شده است، مشروطٌ‌لَه حق فسخ قرارداد مربوط به تعیین مهر را فسخ می‌کند که موضوع آن جنبه مالی دارد. {همان کتاب، ش۱۴۹}
۵-پیش بینی فسخ مَهر به معنی توافق درباره نکاح بدون مهر نیست و در این فرض دادن مهر‌المثل منوط به وقوع نزدیکی نیست و بدل مَهر‌المسمای فسخ شده است (ماده۱۱۰۰ ق.م). {ر.ک همان کتاب / و برای دیدن نظر مخالف، ر.ک دکتر امامی، ج۴، ص۳۶۶و۳۸۵}
۶-شرط خیار نسبت به مَهر در نکاح منقطع درست نیست و به منزله شرط خیار در نکاح است. {ر.ک خانواده، ج۱، ش۱۰۵}

ماده ۱۰۷۰ (عقد ناشی از اکراه): رضای زوجین شرط نفوذ عقد است و هر گاه مکره بعد از زوال  کره، عقد را اجازه کند نافذ است مگر این که اکراه به درجه‌ای بوده که عاقد فاقد  قصد باشد.
{ر.ک مواد۲۰۲تا۲۰۹ ق.م}
-بخش اخیر ماده۱۰۷۰ قانون مدنی ناظر به موردی است که امکان تدبر و انتخاب و قصد نتیجه از مکره گرفته شود: مانند اینکه کسی دیگری را شکنجه دهد یا با استفاده از وسائل علمی به خواب مصنوعی ببرد و در این حال کلماتی درباره رضایت به نکاح به او تلقین کند. {ر.ک خانواده، ج۱، ش۳۳}

فصل پنجم - وکالت در نکاح
ماده ۱۰۷۱ (امکان توکیل): هر یک از مرد و زن می‌تواند برای عقد نکاح وکالت به غیر  دهد.
ر.ک مواد۶۵۶ به بعد ق.م}
-نکاح فضولی غیرنافذ است نه باطل. {ر.ک خانواده، ج۱، ش۳۶}

ماده ۱۰۷۲ (تزویج موکل برای خود): در صورتی که وکالت به طور اطلاق داده شود وکیل نمی‌تواند  موکله را برای خود تزویج کند مگر این که این اذن صریحاً به او داده شده باشد.
-این حکم ویژه نکاح نیست و دست کم درتمام مواردی که شخصیت وکیل مؤثر در چگونگی انعقاد قرارداد است رعایت می‌شود. تردیدها نسبت به وکالت عام است و بنظر می‌رسد که مقصود لزوم تصریح به نیابت وکیل در تزویج برای خود باشد. {خانواده، ج۱، ش۳۵ / ق.ع، ج۲، ش۳۳۵ به بعد / ع.م، ج۳، ش۱۰۸ به بعد}

ماده ۱۰۷۳ (نتیجه‌ی تخلف از مفاد وکالت): اگر وکیل از آن چه که موکل راجع به شخص یا مهر یا خصوصیات  دیگر معین کرده تخلف کند صحت عقد متوقف بر تنفیذ موکل خواهد بود.
۱-این حکم ویژه نکاح نیست و از قواعد عمومی معاملات است: عقدی که وکیل از حدود وکالت تجاوز کند فضولی و تابع احکام آن است (ماده۶۶۷ و بند۲ ماده۶۷۴ ق.م) و برای دیدن نظر مخالف که تنها تراضی درباره مَهر را فضولی می‌داند، {ر.ک دکتر جعفری لنگرودی، حقوق خانواده، ش۱۳۶}
۲-در نکاح فضولی، طرف دیگر عقد نمیتواند پیش از اعلام رد یا قبول اصیل از آن عدول کند. {خانواده، ج۱، ش۳۶}؛ و برای دیدن نظر مخالف، {ر.ک دکتر سیدحسن امامی، ج۴، ص۳۵۷و۳۵۸}

ماده ۱۰۷۴ (عدم رعایت مصلحت موکل): حکم ماده فوق در موردی نیز جاری است که وکالت بدون قید  بوده و وکیل مراعات مصلحت موکل را نکرده باشد.
-این حکم و فضولی بودن عملی که وکیل بر خلاف غبطه موکل انجام داده از قواعد عمومی قراردادها است و اختصاص به نکاح ندارد. {ق.ع، ج۲، ش۳۲۸ / ع.م، ج۴، ش۱۰۳}

فصل ششم - در نکاح منقطع
ماده ۱۰۷۵ (تعریف): نکاح وقتی منقطع است که برای مدت معینی واقع شده باشد.
۱-هرگاه در طبیعت نکاح اختلاف باشد، نکاح دائم محسوب می‌شود. {ر.ک دکتر جعفری لنگرودی، حقوق خانواده، ش۱۳۸}
۲-اگر در نکاح منقطع مدت ذکر نشود و معلوم باشد که مقصود نکاح منقطع بوده عقد باطل است. ولی، هرگاه مقصود طرفین معلوم نباشد، ظاهر این است که به نکاح دائم نظر داشته‌اند. {ر.ک خانواده، ج۱، ش۵۰}

ماده ۱۰۷۶ (لزوم تعیین مدت): مدت نکاح منقطع باید کاملاً معین شود.
-ضمانت اجرای تخلف از این ماده بطلان نکاح است و از قید «کاملا» چنین بر می‌آید که قابلیت تعیین مدت کافی نیست. ولی اگر ابتدای مدت معلوم نباشد ،از زمان نکاح آغاز می‌شود (ماده۴۶۹ ق.م).

ماده ۱۰۷۷ (ارث و مَهر زن): در نکاح منقطع احکام راجع به وراثت زن و به مهر او همان  است که در باب ارث و در فصل آتی مقرر شده است.
{ر.ک مواد۹۴۰و۱۰۷۸ به بعد ق.م به ویژه مواد۱۰۹۵تا۱۰۹۸}
-برای دیدن احکام استثنایی مَهر در نکاح منقطع، {ر.ک خانواده، ج۱، ش۱۰۴ به بعد}

فصل هفتم - در مَهر
ماده ۱۰۷۸ (شرایط موضوع): هر چیزی را که مالیت داشته و قابل تملک نیز باشد می‌توان  مهر قرار داد.
-مهر‌المسمی ممکن است عین معین باشد یا کلی و نیز میتوان حق مالی یا منفعت یا انجام دادن کار معین را مَهر زن قرار داد. مهر قراردادن حق تالیف و اختراع و سرقفلی نیز امکان دارد. {ر.ک خانواده، ج۱، ش۸۶}

ماده ۱۰۷۹ (لزوم معلوم و معین بودن مَهر): مهر باید بین طرفین تا حدی که رفع جهالت آن‌ها بشود معلوم  باشد.
-به نظر می‌رسد که قابلیت تعیین مقدار و جنس و وصف مَهر کافی است، هرچند که هنگام نکاح بطور کامل معین نباشد. در همین زمینه، {ر.ک دکتر جعفری لنگرودی، حقوق خانواده، ش۱۴۵}. و برای دیدن نظر مخالف و اجرای قواعد عمومی درباره معلوم و معین بودن مَهر، {ر.ک دکتر سیدحسن امامی، ج۴، ص۳۸۱ / دکتر سیدحسین صفایی و دکتر اسدالله امامی، حقوق خانواده، ج۱ش۱۴۴}.

ماده ۱۰۸۰ (مقدار مَهر): تعیین مقدار مَهر منوط به تراضی طرفین است.
۱-مَهر نوعی الزام قانونی است که به شوهر تحمیل می‌شود و فقط زوجین میتوانند هنگام بستن عقد یا پس از آن، مقدار مَهر را به تراضی معین سازند. {ر.ک خانواده، ج۱، ش۸۴}
۲-تعیین مقدار مَهر ممکن است به شخص ثالث با تراضی واگذار شود {همان کتاب، ش۸۶ / ماده۱۰۸۹ ق.م}
۳-ممکن است پرداخت مَهر بر عهده ثالث قرار گیرد، ولی الزام شوهر به دادن مَهر را از بین نمی‌برَد و ثالث در حکم ضامن او است. {در تأیید این نظر، ر.ک دکتر امامی، همان کتاب} و برای دیدن نظر مخالف، {ر.ک دکتر سیدحسین صفایی و دکتر اسدالله امامی، حقوق خانواده، ج۱، ش۱۴۷}
۴-عین معین متعلق به شخص ثالث ممکن است مَهر زن قرار داده شود و لزومی ندارد که عین مَهر متعلق به شوهر باشد. برای دیدن نظر مخالف، {ر.ک دکتر سیدحسن امامی، ج۴، ص۳۸۷}

ماده ۱۰۸۱ (فساد شرط مربوط به بطلان نکاح در اثر عدم تأدیه مَهر): اگر در عقد نکاح شرط شود که در صورت عدم تأدیه مهر در مدت  معین نکاح باطل خواهد بود نکاح و مهر صحیح ولی شرط باطل است.
-شرط انفساخ نکاح یا داشتن حق فسخ برای زن در صورت تاخیر شوهر از دادن مَهر نیز نافذ نیست (ماده۱۰۶۹ ق.م} {خانواده، ج۱، ش۱۳۸ / دکتر سیدحسن امامی، ج۴، ص۳۶۵ / دکتر جعفری لنگرودی، حقوق خانواده، ش۱۴۸}

ماده ۱۰۸۲ (مالکیت زن بر مَهر): به مجرد عقد، زن مالک مهر می‌شود و می‌تواند هر نوع تصرفی  که بخواهد در آن بنماید.
تبصره: چنان چه مهریه وجه رایج باشد متناسب با تغییر شاخص  قیمت سالانه‌ی زمان تأدیه نسبت به سال اجرای عقد که توسط بانک مرکزی جمهوری  اسلامی ایران تعیین می‌گردد محاسبه و پرداخت خواهد شد مگر این که زوجین در حین  اجرای عقد به نحو دیگری تراضی کرده باشند.
۱-مفاد ماده۱۰۸۲ ناظر به موردی است که مَهر‌المسمی عین معین است و ارتباطی به سایر اقلام مَهر (مَهر‌المثل - مَهر‌المتعه) ندارد. در موردی که مَهر عین کلی یا حق بر ذمه مرد است زن به مجرد عقد طلبکار آن است و میتواند به شوهر رجوع کند. {ر.ک خانواده، ج۱، ش۹۸}
۲-حکم ماده۱۰۹۲ در مورد استحقاق زن به نصف مهر، از آثار طلاق پیش از وقوع نزدیکی است و باعث انحلال ملکیت نیمی از مَهر و تملک دوباره شوهر می‌شود و با ماده۱۰۸۲ تعارضی ندارد. {همان کتاب}

ماده ۱۰۸۳ (شرط مدت یا قرار اقساط برای پرداخت مَهر): برای تأدیه‌ی تمام یا قسمتی از مهر می‌توان مدت یا اقساطی  قرار داد.

ماده ۱۰۸۴
 هر گاه مهر، عین معین باشد و معلوم گردد قبل از عقد معیوب  بوده و یا بعد از عقد و قبل از تسلیم معیوب و یا تلف شود شوهر ضامن عیب و تلف  است.
-ضمان شوهر بدین ترتیب است که، هرگاه عین مَهر تلف شود، او باید مثل یا قیمت مال تلف شده را به زن تسلیم کند و، در صورتی که مَهر معیب باشد، زن حق دارد یکی از دو راه را انتخاب کند: ۱)توافق درباره مَهر را فسخ کند و عین مَهر را برگرداند و مثل یا قیمت آن را  از شوهر بخواهد، ۲)عین مَهر را نگاه دارد و تفاوت قیمت بین مَهر صحیح و معیب را به عنوان ارش مطالبه کند (ماده۴۲۲ ق.م). {ر.ک خانواده، ج۱، ش۹۳} و برای دیدن نظر مخالف که به استناد ماده۳۸۸ قانون مدنی تنها به زن حق فسخ را می‌دهد، {ر.ک دکتر سیدحسن امامی، ج۴، ص۴۱۶}؛ همچنین برای دیدن نظری که به زن حق فسخ نمی‌دهد و برای او حق گرفتن ارش می‌شناسد، {ر.ک همان کتاب / دکتر جعفری لنگرودی، حقوق خانواده، ش۱۵۱}

ماده ۱۰۸۵ (حق حبس زن): زن می‌تواند تا مهر به او تسلیم نشده از ایفای وظایفی که  در مقابل شوهر دارد امتناع کند مشروط بر این که مهر او حال باشد و این امتناع  مسقط حق نفقه نخواهد بود.
{ر.ک ماده۳۷۷ ق.م}
۱-مقصود از «ایفاء وظایفی که زن در مقابل شوهر دارد» تمکین به معنی خاص است نه همه آنها {ر.ک خانواده، ج۱، ش۹۴}: برای دیدن نظر مخالف که اعتقاد دارد زن میتواند به خانه شوهر نرود، {ر.ک دکتر سیدعلی شایگان، ج۱، ش۷۸۷}
۲-ماده۱۰۸۵ قانون مدنی قاعده تکمیلی است و میتوان بر خلاف آن شرط کرد. {ر.ک ماده۳۷۷ ق.م}
۳-شوهر حق ندارد پرداخت مَهر را موکول به تمکین کند و حق حبس ندارد. {ر.ک خانواده، ج۱، ش۹۵} و برای دیدن نظر مخالف، {ر.ک دکتر سیدحسن امامی، ج۴، ص۳۹۶و۳۶۷}
۴-اعسار شوهر مانع از استفاده زن از حق حبس نیست. {ر.ک خانواده، ج۱، ش۹۶}
۵-در نکاحی که مَهر در آن تعیین نشده یا عدم مَهر در آن شرط شده است، برای زن حق حبس نیست. {همان کتاب، ش۹۷} و برای دیدن نظر مخالف، {ر.ک دکتر سیدحسن امامی، ج۴، ص۴۲۵و۴۲۶}

ماده ۱۰۸۶ (اثر تمکین اِرادی): اگر زن قبل از اخذ مهر به اختیار خود به ایفای وظایفی که  در مقابل شوهر دارد قیام نمود دیگر نمی‌تواند از حکم ماده قبل استفاده کند  مع‌ذلک حقی که برای مطالبه‌ی مهر دارد ساقط نخواهد شد.

ماده ۱۰۸۷ (تراضی بر مَهر بعد از عقد / مَهر‌المثل): اگر در نکاح دائم مهر ذکر نشده یا عدم مهر شرط شده باشد  نکاح صحیح است و طرفین می‌توانند بعد از عقد مهر را به تراضی معین کنند و اگر  قبل از تراضی بر مهر معین، بین آن‌ها نزدیکی واقع شود زوجه مستحق مهرالمثل  خواهد بود.
۱-برای دیدن ضابطه تعیین مَهر‌المثل، {ر.ک ماده۱۰۹۱ ق.م}
۲-از مفاد ماده۱۰۸۷ بر می‌آید که اگر در نکاح شرط شود که زن مستحق مَهر نباشد، شرط نافذ نیست ولی عقد صحیح است.
۳-از نظر اصول، تعیین مَهری که قابل تملک نباشد یا مجهول یا ملک دیگران باشد، در حکم تعیین نکردن مَهر است و حکم ماده۱۰۸۷ درباره آن اجرا می‌شود. با وجود این، {ر.ک ماده۱۱۰۰ ق.م}

ماده ۱۰۸۸ (مرگ شوهر قبل از تعیین مَهر و نزدیکی): در مورد ماده قبل اگر یکی از زوجین قبل از تعیین مهر و قبل  از نزدیکی بمیرد زن مستحق هیچ گونه مَهری نیست.

ماده ۱۰۸۹ (تفویض اختیار تعیین مَهر به شوهر یا شخص ثالث): ممکن است اختیار تعیین مهر به شوهر یا شخص ثالثی داده شود  در این صورت شوهر یا شخص ثالث می‌تواند مهر را هر قدر بخواهد معین کند.
۱-شخص ثالثی که برای تعیین مَهر در نظر گرفته شده داور دو طرف است و هیچیک از آن دو حق عزل داور را بدون رضای دیگری ندارد. {ر.ک خانواده، ج۱، ش۸۷}
۲-تراضی زن و شوهر نسبت به تعیین شخص ثالث و تفویض اختیار مَهر به او در رابطه بین آنان کامل است و اداره داور در آن  اثر ندارد. ولی، اثر تراضی نسبت به ثالث منوط به قبول او است. {همان کتاب}
۳-اگر شخص ثالث از قبول سِمَتی که به او تفویض شده است امتناع ورزد یا پیش از تعیین مَهر بمیرد یا مجنون شود، اختیار تعیین مَهر با دادگاه است، مگر اینکه تراضی به داوری دیگر یا تعیین مَهر‌المسمی شود. {همان کتاب}
۴-مَهری را که ثالث معین می‌کند اوصاف مَهر‌المسمی را دارد . پس، اگر طلاق پیش از نزدیکی واقع شود، زن مستحق نصف مهر تعیین شده است. {همان کتاب}
۵-انحلال نکاح به وسیله طلاق یا فسخ نیز باعث انحلال قرارداد داوری می‌شود. سمت داور باقی می‌مانَد و او میتواند میزان مَهر را، بر طبق اختیاری که به او داده شده است، تعیین کند. {همان کتاب}
۶-اگر ثالث بعد از نزدیکی زن و شوهر و پیش از تعیین مَهر بمیرد، چون با مرگ او تعیین مَهر ممکن نیست، دو احتمال وجود دارد: ۱)استحقاق زن به مَهر‌المثل طبق ماده۱۰۸۷ ق.م (ر.ک دکتر جعفری لنگرودی، حقوق خانواده، ش۱۶۳)؛ ۲)تعیین مَهر به وسیله دادگاه انجام شود (ماده۶۹۳ ق.آ.د.م سابق) و نظر نخست مشهور است. {دکتر سیدحسن امامی، ج۴، ص۴۲۴}

ماده ۱۰۹۰ (تفویض اختیار تعیین مَهر به زن): اگر اختیار تعیین مهر به زن داده شود زن نمی‌تواند بیشتر  از مهرالمثل معین نماید.

ماده ۱۰۹۱ (تعیین نوع و مقدار مَهر‌المثل): برای تعیین مهرالمثل باید حال زن از حیث شرافت خانوادگی و  سایر صفات و وضعیت او نسبت به اماثل و اقران و اقارب و همچنین معمول محل و غیره  در نظر گرفته شود.

ماده ۱۰۹۲ (اثر طلاق پیش از نزدیکی در مَهر تعیین شده): هر گاه شوهر، قبل از نزدیکی، زن خود را طلاق دهد زن مستحق  نصف مهر خواهد بود و اگر شوهر بیش از نصف مهر را قبلاً داده باشد حق دارد مازاد  از نصف را عیناً یا مِثلاً یا قیمتاً استرداد کند.
۱-ماده۱۰۹۲ ق.م درباره مَهر‌المسمی است. {ر.ک ماده۱۰۹۳ ق.م}
۲-وقوع طلاق شرط انحلال ملکیت نیمی از مَهر برای زن است و پیش از طلاق نمیتوان او را مالک تمام مَهر ندانست. {ر.ک خانواده، ج۱، ش۹۸}
۳-در صورتی که زن شوهر را از مَهر ابراء کرده باشد و طلاق پیش از نزدیکی واقع شود، شوهر حقی بر زن ندارد، زیرا مالی نپرداخته است که نیم آن را پس بگیرد. {همان کتاب، ش۱۰۰} و برای دیدن نظر مخالف که شوهر را مستحق گرفتن نیمی از مَهر ابراء شده می‌داند، {ر.ک دکتر سیدحسن امامی، ج۴، ص۴۰۸و۴۰۹ / دکتر جعفری لنگرودی، حقوق خانواده، ش۱۴۴}.
۴-اگر ثابت شود که ابراء ذمه شوهر در برابر عوضی بوده است که در روابط مالی زوجین عاید زن شده، شوهر حق دارد نیمی از مَهر را که در واقع پرداخته است بگیرد. {ر.ک خانواده، ج۱، ش۱۰۰}
۵-هر گاهر معادل مَهر در برابر طلاق خلع به مرد تملیک شود و طلاق قبل از نزدیکی باشد، شوهر استحقاق گرفتن نیمی از مَهر را بعد از طلاق دارد. {همان کتاب}
۶-در صورتی که عین مَهر تلف شده باشد، شوهر میتواند مثل یا قیمت نیم مَهر را از زن بگیرد. {همان کتاب، ش۱۰۱}

ماده ۱۰۹۳ (مَهر‌المتعه): هر گاه مَهر در عقد ذکر نشده باشد و شوهر قبل از نزدیکی و  تعیین مهر زن خود را طلاق دهد زن مستحق مَهر‌المتعه است و اگر بعد از آن طلاق دهد  مستحق مَهر‌المثل خواهد بود.
۱-برای دیدن تفاوتها و شباهتهای مَهر‌المتعه با مَهر‌المثل، {ر.ک خانواده، ج۱، ش۹۲
۲-الزام به دادن مَهر‌المتعه ویژه نکاح دائم است و در نکاح منقطع اجراء نمی‌شود. {همان کتاب، ش۱۰۵}
۳-مقصود «بعد از آن ...» در بند۲ ماده۱۰۹۳ قانون مدنی «بعد از نزدیکی» است نه بعد از تعیین مَهر؛ زیرا بعد از تعیین مَهر زن باید نصف یا تمام مَهر‌المسمی را بگیرد.

ماده ۱۰۹۴ (تعیین مَهر‌المتعه): برای تعیین مهرالمتعه حال مرد از حیث غنا و فقر ملاحظه  می‌شود.

ماده ۱۰۹۵ (تعیین مَهر و مقتضای نکاح منقطع): در نکاح منقطع عدم مهر در عقد موجب بطلان است.
-برای دیدن رابطه مهر و نکاح منقطع و اجرای قواعد نکاح دائم، {ر.ک خانواده، ج۱، ش۱۰۴و۱۰۵}

ماده ۱۰۹۶ (اثر مرگ و عدم نزدیکی در مَهر در نکاح منقطع): در نکاح منقطع موت زن در اثنای مدت موجب سقوط مهر نمی‌شود  و همچنین است اگر شوهر تا آخر مدت با او نزدیکی نکند.
-از ملاک این ماده فهمیده می‌شود که مَهر نسبت به تمکین در سراسر مدت تجزیه نمی‌گردد. {ر.ک خانواده، ج۱، ش۱۰۵}

ماده ۱۰۹۷ (اثر بذل تمام مدت در مَهر): در نکاح منقطع هر گاه شوهر قبل از نزدیکی تمام مدت نکاح را  ببخشد باید نصف مهر را بدهد.
-مقصود از «تمام مدت» مدت باقی مانده از نکاح است. {ر.ک خانواده، ج۱، ش۱۰۵}

ماده ۱۰۹۸ (اثر بطلان عقد در مَهر): در صورتی که عقد نکاح اعم از دائم یا منقطع باطل بوده و  نزدیکی واقع نشده زن حق مهر ندارد و اگر مهر را گرفته شوهر می‌تواند آن را  استرداد نماید.

ماده ۱۰۹۹ (اثر جهل زن به فساد عقد): در صورت جهل زن به فساد نکاح و وقوع نزدیکی، زن مستحق  مهرالمثل است.
۱-از مفهوم مخالف ماده۱۰۹۹ استفاده می‌شود که زن در صورت علم به فساد نکاح حقی بر مَهر‌المثل ندارد. از نظر رعایت اصول نیز زن در این صورت زانیه است و نزدیکی در چنین شرایطی برای زن حقی ایجاد نمی‌کند. {ر.ک دکتر جعفری لنگرودی، حقوق خانواده، ش۱۷۵}
۲-جهل به فساد ممکن است در نتیجه به قانون باشد و در این گونه موارد ادعای جهل به قانون پذیرفته می‌شود. {ر.ک مقدمه علم حقوق، ش۱۳۶ (چاپ پانزدهم)}

ماده ۱۱۰۰ (اثر بطلان مَهر تعیین شده): در صورتی که مهرالمسمی مجهول باشد یا مالیت نداشته باشد یا  ملک غیر باشد در صورت اول و دوم زن مستحق مهرالمثل خواهد بود و در صورت سوم  مستحق مثل یا قیمت آن خواهد بود مگر این که صاحب مال اجازه نماید.
۱-در صورتی که شوهر قدرت بر تسلیم عین مَهر را نداشته باشد، باید مثل یا قیمت آن را بدهد.
۲-در مورد بطلان مَهر به دلیل مجهول بودن یا مالیت نداشتن، استحقاق زن به گرفتن مهر‌المثل منوط به نزدیکی با او نیست، زیرا خواست دو طرف این بوده که نکاح در برابر مهر باشد. {ر.ک خانواده، ج۱، ش۸۹} و برای دیدن نظر مخالف، {ر.ک دکتر سیدحسن امامی، ج۴، ص۳۸۵ / دکتر جعفری لنگرودی، حقوق خانواده، شرح همین ماده}
۳-در مورد عدم تحقق تراضی در تعیین مَهر، زن مستحق مهر‌المثل است نه مثل یا قیمت. {ر.ک خانواده، ج۱، ش۹۱}

ماده ۱۱۰۱ (مَهر در صورت فسخ نکاح پیش از نزدیکی): هر گاه عقد نکاح قبل از نزدیکی به جهتی فسخ شود زن حق مهر  ندارد مگر در صورتی که موجب فسخ، عنن باشد که در این صورت با وجود فسخ نکاح، زن  مستحق نصف مهر است.
۱-هرگاه نکاح بعد از نزدیکی به جهتی فسخ شود، زن حق دریافت مَهر‌المسمی را دارد و مفهوم مخالف ماده۱۱۰۱ این نظر را تایید می‌کند. {ر.ک خانواده، ج۱، ش۱۷۶}
۲-هرگاه مَهر در عقد معین نشده باشد و نکاح در اثر عنن فسخ شود، زن مستحق نصف مهر‌المثل است. {همان کتاب}
۳-هرگاه فسخ نکاح به دلیل تدلیس زن باشد، زن در هیچ صورت حقی بر مهر ندارد، زیرا به تقلب حقی بدست نمی‌آید. {دکتر سیدحسن امامی، ج۴، ص۴۱۴ / دکتر جعفری لنگرودی، حقوق خانواده، ش۱۸۳}
۴-در صورتی که دیگران شوهر را فریفته باشند، باید خسارت او را بپردازند (همان کتاب‌ها)؛ این خسارت در صورتی هم که نکاح فسخ نشود، قابل مطالبه است. به نظر مشهور، خسارت ناشی از مَهر بعد از پرداختن آن تحقق می‌یابد ،ولی بنظر می‌رسد ایجاد دِین برای پرداخت مَهر کافی است و خسارت وارد شده است. همچنین، باید پذیرفت که خسارت ناشی از تدلیس تنها محدود به التزام به مَهر یا پرداختن آن نمی‌شود. منتها، زیانهای مادی و معنوی اضافی در صورتی قابل ملاحظه است که با فسخ نکاح جبران نشود یا آن فسخ برای انسانی متعارف ناممکن یا مشقت‌بار باشد.

فصل هشتم - در حقوق و تکالیف زوجین نسبت به یکدیگر
ماده ۱۱۰۲ (ایجاد رابطه زوجیت): همین که نکاح به طور صحت واقع شد روابط زوجیت بین طرفین  موجود و حقوق و تکالیف زوجین در مقابل همدیگر برقرار می‌شود.
۱-تکلیف به دادن مهر و نفقه از تاریخ نکاح شروع می‌شود، هرچند که در اثر عواملی، مانند نشوز یا طلاق پیش از نزدیکی، تمام یا بخشی از آن تکالیف از بین برود. {ر.ک خانواده، ج۱، ش۱۰۷}
۲-ضرورتی ندارد که ایجاد حقوق و تکالیف زناشویی موضوع قصد انشاء قرار گیرد یا دو طرف به آن توجه داشته باشند و حتی تراضی بر خلاف ایجاد آن نافذ نیست، مگر اینکه خود قانون اجازه داده باشد. {همان کتاب ش۱۳و۱۱۶}

ماده ۱۱۰۳ (حُسن معاشرت): زن و شوهر مکلف به حُسن معاشرت با یکدیگرند.
{ر.ک ماده۱۱۰۴ ق.م}
۱-تمام اموری که از نظر اجتماعی توهین محسوب می‌شود یا رفتاری که با عشق و احترام به کانون خانواده و اقتضای محبت و همدلی بین دو همسر منافات دارد، سوء‌معاشرت است و احتمال دارد مبنای سقوط حق نفقه و، حتی در حالت شدید خود، طلاق قرار گیرد. {ر.ک خانواده، ج۱، ش۱۲۸}
۲-سکونت مشترک و رعایت تمایل جنسی همسر از لوازم حُسن معاشرت است. {همان کتاب، ش۱۴۶}

ماده ۱۱۰۴ (معاضدت در تشیید مبانی خانواده): زوجین باید در تشیید مبانی خانواده و تربیت اولاد خود به  یکدیگر معاضدت نمایند.
۱-حقوق از همسران انتظار فداکاری ندارد، ولی از آنان میخواهد که مانند دو شریک و همدل یاور‌هم باشند. {ر.ک خانواده، ج۱، ش۱۲۹}
۲-هیچیک از زن و شوهر حق ندارد بابت خدماتی که در اجرای تکالیف خود در خانواده انجام می‌دهد و کمکهایی که به همسر خود می‌کند دستمزد بخواهد. {همان کتاب / دکتر سیدحسین صفایی و دکتر اسدالله امامی، حقوق خانواده، ج۱، ش۱۱۸}
۳-ضمانت اجرای این ماده اسقاط حق نفقه و درحالت مشقت‌بار زندگی امکان درخواست طلاق است. {ر.ک مواد۱۱۰۸و۱۱۳۰ ق.م}
۴-وفاداری زن و شوهر از لوازم تشیید مبانی خانواده است {ر.ک خانواده، ج۱، ش۱۳۰}

ماده ۱۱۰۵ (ریاست شوهر بر خانواده): در روابط زوجین ریاست خانواده از خصایص شوهر است.
۱-ریاست شوهر بر خانواده به اجرای یک وظیفه اجتماعی شبیه‌تر است تا به اجرای حق شخصی. پس شوهر باید اختیار خود را به منظور حفظ سلامت و استحکام خانواده بکار ببرد، وگرنه باید گفت از آن سوء‌استفاده می‌کند و باید ممنوع شود. {ر.ک خانواده، ج۱، ش۱۳۲ / اصل۴۰ قانون اساسی}
۲-شوهر نمیتواند به اختیار و ضمن قرارداد خصوصی از موقعیت خود بگذرد. زیرا ریاست او بر خانواده، به مفهوم کنونی خود (حق - تکلیف )از امور مربوط به نظم عمومی است (ماده۹۷۵ ق.م). {همان کتاب}
۳-برای دیدن آثار ریاست شوهر به خانواده، {ر.ک همان کتاب، ش۱۳۳ به بعد}

ماده ۱۱۰۶ (تکلیف نفقه دادن به زن): در عقد دائم نفقه‌ی زن به عهده شوهر است.
۱-تکلیف مرد به دادن نفقه ناشی از حکم قانون است و قابل اسقاط بنظر نمی‌رسد و هر قرارداد مخالف آن، خواه قبل از نکاح باشد یا بعد از آن باطل است. {ر.ک خانواده، ج۱، ش۱۰۶}
۲-زوجیت سبب دِین مربوط به انفاق و تمکین زن شرط یا مانع آن است. پس بعد از نکاح میتوان برای نفقه آینده زن از شوهر ضمانت کرد (ماده۶۹۱ ق.م) {همان کتاب / رأی پرونده شماره۳۹/۱ شعبه ۲۷ دادگاه شهرستان تهران}
۳-برای دیدن ضمانت اجراء ماده و مجازات ترک انفاق، {ر.ک ماده۱۰۵ قانون مجازات اسلامی (تعزیرات) و مواد۱۱۱۱و۱۱۲۹ ق.م / همان کتاب، ش۱۱۱
۴-در نکاح منقطع نیز ممکن است الزام به انفاق شرط شود و این شرط ممکن است ناشی از بنای دو طرف یا حکم عرف و بطور ضمنی باشد (ماده۱۱۱۳ ق.م).

ماده ۱۱۰۷ (ارکان و میزان نفقه): نفقه عبارت است از همه‌ی نیازهای متعارف و متناسب با وضعیت  زن از قبیل مسکن، البسه، غذا، اثاث منزل و هزینه‌های درمانی و بهداشتی و خادم  در صورت عادت یا احتیاج، به واسطه‌ی نقصان یا مرض.
۱-ارکان و اجزائی که برای نفقه در ماده۱۱۰۷ قانون مدنی  آمده نمونه و مثال است و جنبه انحصاری ندارد و شوهر باید به عنوان ریاست خانواده، تامین معاش زن و فرزندان خود را عهده‌دار شود و تعیین نیازهای مادی هر زندگی با عرف است. {ر.ک خانواده، ج۱، ش۱۰۸}
۲-هزینه‌های درمان و دارو و نظافت زن جزو نفقه و برعهده شوهر است. {همان کتاب}
۳-به نظر می‌رسد که معیار تعیین میزان نفقه وضع زن در خانواده تشکیل شده از او و شوهر است نه خانواده پدری زن. {همان کتاب}
۴-مالی که به عنوان نفقه و برای مصرف در اختیار زن قرار داده می‌شود و  با انتفاع از بین می‌رود ملک او است. ولی درباره اموالی که در برابر انتفاع باقی می‌مانَد، هرگاه در دید عرف تسلیم مال به عنوان بخشش باشد (مانند هدایا، لباس، زیورهای زنانه) ملک زن است، و در مورد خانه و اثاث منزل تنها اذن انتفاع به زن داده می‌شود. {همان کتاب، ش۱۱۰}

ماده ۱۱۰۸ (اثر نشوز زن بر استحقاق نفقه): هر گاه زن بدون مانع مشروع از ادای وظایف زوجیت امتناع کند  مستحق نفقه نخواهد بود.
۱-اگر زن بدون عذر موجه حاضر نشود که با شوهر خود زندگی کند یا رابطه جنسی داشته باشد. یا با او در اداره خانواده همکاری کند، حقی بر نفقه ندارد. {ر.ک خانواده، ج۱، ش۱۰۷}
۲-عذر موجه، مانند خوف بدنی یا مالی یا شرافتی، امتناع زن از رفتن به خانه شوهر را توجیه می‌کند و او را از کیفر مدنی محروم ماندن از نفقه معاف می‌سازد (ماده۱۱۱۵ ق.م).
۳-نشوز مانع استقرار نفقه است و اثبات آن به عهده شوهر. زن برای گرفتن نفقه نیازی به اثبات تمکین خود ندارد و کافی است دلیل رابطه زوجیت را به دادگاه بدهد. {ماده۱۱۰۲ / ر.ک همان کتاب / رأی پرونده شماره۳۹/۱ شعبه۲۷ دادگاه شهرستان تهران}
۴-در اختلاف زن و شوهر درباره پرداخت نفقه مدعی شوهر است ، مگر اینکه ظاهر زندگی زناشویی و قرائن به سود او باشد و دلالت بر پرداخت کند.

ماده ۱۱۰۹ (نفقه پس از انحلال نکاح / نفقه حامل از شوهر): نفقه‌ی مطلقه‌ی رجعیه در زمان عده بر عهده‌ی شوهر است مگر  این که طلاق در حال نشوز واقع شده باشد لیکن اگر عده از جهت فسخ نکاح یا طلاق  بائن باشد زن حق نفقه ندارد مگر در صورت حمل از شوهر خود که در این صورت تا  زمان وضع حمل حق نفقه خواهد داشت.
۱-در دوران عده طلاق رجعی، با اینکه طلاق واقع شده است، زن در حکم زوجه است و میتواند از شوهر نفقه بگیرد و مانند دوران زناشویی باید تعلیمات شوهر را درباره زندگی خانوادگی بپذیرد. ولی پیش از رجوع رابطه جنسی آن دو مباح نیست، مگر اینکه اقدام شوهر حاکی از رجوع باشد. {ر.ک خانواده، ج۱، ش۱۱۳}
۲-نفقه‌ای که شوهر در زمان حمل به زن می‌دهد برای تامین گذران زن و جبران زحمتی است که متحمل می‌شود و نباید آن را به دستمزد یا انفاق به کودک تعبیر کرد و به همین دلیل بر نفقه اقارب مقدم است و الزام به آن مشروط به توانایی مالی پدر و نداری جنین نیست. {همان کتاب، ش۱۱۴} و برای دیدن نظری که آن را از قبیل دستمزد و برای حمل می‌داند، {ر.ک دکتر جعفری لنگرودی، حقوق خانواده، ش۲۱۲و۲۱۳}

ماده ۱۱۱۰ (نفقه در عده وفات): در ایام عده‌ی وفات، مخارج زندگی زوجه عندالمطالبه از  اموال اقاربی که پرداخت نفقه به عهده‌ی آنان است (در صورت عدم پرداخت) تأمین  می‌گردد.
۱-زن حامل نیز در عده وفات حق نفقه ندارد و اطلاق ماده۱۱۱۰ که به هیچ قیدی بر نخورده است شامل زن حامل نیز می‌شود. {ر.ک خانواده، ج۱، ش۱۱۵}
۲-در موردی که حاکم زن غایب مفقودالاثر را پیش از صدور حکم موت فرضی طلاق می‌دهد (ماده۱۰۲۹ ق.م)، با اینکه زن عده وفات نگاه می‌دارد، مطلقه رجعیه محسوب است و حق گرفتن نفقه را دارد. {همان کتاب، ش۲۷۲}

ماده ۱۱۱۱ (الزام شوهر به دادن نفقه): زن می‌تواند در صورت استنکاف شوهر از دادن نفقه به محکمه  رجوع کند. در این صورت محکمه میزان نفقه را معین و شوهر را به دادن آن محکوم  خواهد کرد.
۱-برای نفقه آینده نیز زن میتواند الزام شوهر را به دادن آن از دادگاه بخواهد (ملاک ماده۱۲۰۶ ق.م)، ولی اجرای این حق از نظر رعایت قواعد آیین دادرسی مدنی دشوار و مورد اختلاف است. {ر.ک خانواده، ج۱، ش۱۰۶ و (۵)}
۲-برای مطالبه نفقه اثبات تمکین ضروری نیست و شوهر باید دلیل نشوز را به عنوان دفاع به دادگاه بدهد و همچنین است در اختلاف راجع به پرداخت نفقه که شوهر مدعی است. {ر.ک ماده۱۱۰۸ ق.م، یادداشتهای۳و۴}

ماده ۱۱۱۲ (عدم امکان اجرای حکم الزام): اگر اجرای حکم مذکور در ماده قبل ممکن نباشد مطابق ماده  ۱۱۲۹ رفتار خواهد شد.
{ر.ک ماده۱۱۲۹ ق.م}
-عدم امکان اجرای حکم ممکن است در نتیجه امتناع شوهر و در دسترس نبودن اموال او باشد یا ناتوانی در پرداخت نفقه.

ماده ۱۱۱۳ (نفقه در عقد منقطع): در عقد انقطاع، زن حق نفقه ندارد مگر این که شرط شده یا آن  که عقد مبنی بر آن جاری شده باشد.
۱-در عقد انقطاع، التزام شوهر بر دادن نفقه ریشه قراردادی دارد و در صورتی حکم به آن داده می‌شود که دو طرف بر آن تراضی کرده باشند. اوضاع و احوال، مدت نکاح، سکونت مشترک، داشتن فرزند و سایر قرائن میتواند اماره بر وقوع این تراضی و حاکی از بنای دو طرف در نکاح باشد. {ر.ک خانواده، ج۱، ش۱۰۶، ۱۱۶ و ۱۱۷}
۲-در صورتی که شوهر نفقه مشروط را نپردازد و الزام او نیز ممکن نباشد، زن میتواند الزام او به بذل مدت را از دادگاه بخواهد به ویژه در صورتی که به عُسر و حرج زن منتهی شود. {ر.ک همان کتاب، ش۲۹۲}

ماده ۱۱۱۴ (سکونت مشترک): زن باید در منزلی که شوهر تعیین می‌کند سکنی نماید مگر آن  که اختیار تعیین منزل به زن داده شده باشد.
۱-اختیار شوهر در تعیین محل سکونت مشترک از قواعد مربوط به نظم عمومی نیست و دو طرف میتوانند ضمن عقد یا بعد از آن اختیار تعیین منزل را به زن واگذارند. {ر.ک خانواده، ج۱، ش۱۳۴}
۲-از حق اختیار تعیین محل سکونت مشترک نباید سوء استفاده شود: محل زندگی مشترک باید متناسب با زندگی و نیازهای خانواده باشد و به قصد اضرار و ایذاء صورت نگیرد، وگرنه دادگاه تصمیم لازم را در حل اختلاف می‌گیرد. {همان کتاب، ش۱۲۷و۱۳۴}
۳-امکان تعیین محل سکونت با الزام به سکونت مشترک قابل جمع است: همسری که حق تعیین مسکن را دارد، نمیتواند از پذیرفتن دیگری خودداری کند. همچنین همسری که حق تعیین این محل را ندارد، باید به خانه‌ای که دیگری تعیین کرده است برود. {همان کتاب، ش۱۴۶}
۴-شوهر حق ندارد زن را وادار کند که با خویشاوندان او در یک محل زندگی کنند، مگر اینکه چاره‌ای نباشد و ضرورت مالی یا اخلاقی آن را ایجاب کند. {در همین زمینه، ر.ک دکتر جعفری لنگرودی، حقوق خانواده، ش۲۱۹ / همان کتاب، ش۱۲۷}

ماده ۱۱۱۵ (انتخاب مسکن جداگاه برای زن در صورت خوف ضرر): اگر بودن زن با شوهر در یک منزل متضمن خوف ضرر بدنی یا  مالی یا شرافتی برای زن باشد زن می‌تواند مسکن علی‌حده اختیار کند و در صورت  ثبوت مظنه‌ی ضرر مزبور، محکمه حکم بازگشت به منزل شوهر نخواهد داد و مادام که  زن در بازگشتن به منزل مزبور معذور است نفقه بر عهده‌ی شوهر خواهد بود.
۱-زنی که به دلیل خوف ضرر بدنی یا مالی یا شرافتی مجاز به انتخاب مسکن جداگانه شده است، در این انتخاب آزاد نیست و باید به تراضی یا حکم دادگاه معین شود. {ر.ک ماده۱۱۱۶ ق.م}
۲-شوهر نیز در شرایط برابر حق دارد مسکن جداگانه اختیار کند و از دادگاه بخواهد که دستور موقت درباره جداکردن محل سکنای زن صادر کند. {ر.ک خانواده، ج۱، ش۱۲۷}
۳-ضرورتی ندارد که زن یا شوهر در صورت اجبار به ترک خانه مشترک منتظر تصمیم دادگاه بماند. {همان کتاب، ش۱۳۴}
۴-بیم ضرر مالی و بدنی و شرافتی تنها عذر موجهی نیست که زن را از سکونت با شوهر معاف می‌کند. اگر محلی که شوهر برگزیده با شوؤن زن و زندگی خانوادگی مناسب نباشد و عرف آن را مناسب نداند (مانند سکونت مشترک با زن دیگر شوهر)، زن میتواند از رفتن به آن خانه امتناع کند. {همان کتاب، ش۱۲۷}

ماده ۱۱۱۶ (تعیین مسکن جداگانه در جریان دادرسی): در مورد ماده فوق مادام که محاکمه بین زوجین خاتمه نیافته  محل سکنای زن به تراضی طرفین معین می‌شود و در صورت عدم تراضی، محکمه با جلب  نظر اقربای نزدیک طرفین، منزل زن را معین خواهد نمود و در صورتی که اقربایی  نباشد خود محکمه، محل مورد اطمینانی را معین خواهد کرد.
-تصمیم دادگاه درباره تعیین مسکن به صورت دستور موقت صادر می‌شود. {ر.ک خانواده، ج۱، ش۱۲۷}

ماده ۱۱۱۷ (اختیار مقید شوهر در مخالفت با شغل زن): شوهر می‌تواند زن خود را از حرفه یا صنعتی که منافی مصالح  خانوادگی یا حیثیات خود یا زن باشد منع کند.
{ر.ک ماده۱۸ قانون حمایت خانواده۱۳۵۳}
۱-اختیار شوهر مقید و محدود به مصالح خانوادگی و حیثیت خود یا زن است و دادگاه میتواند، در صورت اختلاف، بر مبنای عادت و رسوم اجتماعی و اخلاقی درباره درستی تصمیم شوهر تصمیم بگیرد. {ر.ک خانواده، ج۱، ش۱۳۵و۱۳۶}
۲-منع زن باید از دادگاه خواسته شود (ماده۱۸ ق.ح.خ مصوب ۱۳۵۳). در مورد پذیرفتن سمت قیمومت که اجازه شوهر لازم است، ضرورت ندارد که تعارض آن با  مصالح خانوادگی در دادگاه اثبات شود (ماده۱۲۳۳ ق.م). {ر.ک همان کتاب، ش۱۳۶}
۳-اختیار شوهر محدود به مشاغلی نیست که زن پس از ازدواج انتخاب می‌کند و شامل مشاغل انتخاب  شده پیش از ازدواج نیز می‌شود. رضایت شوهر به آن شغل نیز از اختیار قانونی او نمی‌کاهد. {همان کتاب، ش۱۳۶} و برای دیدن نظر مخالف، {ر.ک دکتر سیدحسن امامی، ج۲، ص۱۷}
۴-با صدور حکم به منع زن، تمام تعهداتی که مربوط به شخص زن به مناسبت حرفه او در برابر دیگران است ابطال می‌شود، ولی خساراتی که از این بابت به اشخاص ثالث وارد می‌شود قابل مطالبه است. {ر.ک خانواده، ج۱، ش۱۳۷}
۵-قراردادهایی که زن درباره اموال خود بسته است، حتی اگر پس از مخالفت شوهر خود امضاء کرده باشد، با حکم دادگاه ابطال نمی‌شود . {همان کتاب}
۶-برای بازداشتن زن از تجارت، دادگاه میتواند از طریق صدور حکم به جریمه مستمر او را اجبار کند و شوهر میتواند از او خسارت بگیرد. {همان کتاب}
۷-بموجب ماده۱۸ قانون حمایت خانواده، زن نیز میتواند شوهر را از مشاغلی که منافی مصالح خانوادگی و حیثیت او یا شوهر است منع کند. منتها، «دادگاه در صورتی که اختلالی در امر معیشت خانواده ایجاد نشود» شوهر را از ادامه آن حرفه منع می‌کند. {همان کتاب، ش۱۳۸}

ماده ۱۱۱۸ (استقلال مالی زن و شوهر): زن مستقلاً می‌تواند در دارایی خود هر تصرفی را که  می‌خواهد بکند.

ماده ۱۱۱۹ (شروط ضمن عقد / توکیل به زن برای طلاق): طرفین عقد ازدواج می‌توانند هر شرطی که مخالف با مقتضای  عقد مزبور نباشد در ضمن عقد ازدواج یا عقد لازم دیگر بنمایند: مثل این که شرط  شود هر گاه شوهر زن دیگر بگیرد یا در مدت معینی غایب شود یا ترک انفاق نماید یا  بر علیه حیات زن سوءقصد یا سوءرفتاری نماید که زندگانی آن‌ها با یکدیگر غیرقابل  تحمل شود زن وکیل و وکیل در توکیل باشد که پس از اثبات تحقق شرط در محکمه و  صدور حکم نهایی خود را مطلقه سازد.
۱-آنچه به عنوان قید وکالت در ماده۱۱۱۸ قانون مدنی آمده به عنوان نمونه و مثال است و دو طرف به تراضی میتوانند شرط دیگری برای تحقق نیابت زن در طلاق معین کنند (مانند مهاجرت یا اعتیاد). {ر.ک خانواده، ج۱، ش۱۵۴}
۲-وکالتی که برای طلاق به زن داده می‌شود ممکن است مطلق و بدون قید باشد تا او بتواند هر گاه بخواهد خود را طلاق دهد. منتها، وکیل شوهر نیز مانند خود او نمیتواند پیش از رجوع به دادگاه مدنی خاص و تحصیل گواهی عدم امکان سازش مبادرت به طلاق کند و شرط مخالف آن با نظم عمومی تعارص دارد. {همان کتاب / حکم ش۱۰۶ - ۶۲/۱۲/۲۱ شعبه ۱۰۵ دادگاه حقوقی (مدنی خاص) درباره وکالت عام شوهر به زن برای طلاق}.
۳-دو طرف نمیتوانند ضمن عقد نکاح حق زن گرفتن دوباره را از شوهر سلب کنند {ماده۹۵۹ ق.م) / همان کتاب، ش۱۵۵ / دکتر سیدحسن امامی، ج۴، ص۳۶۶}
۴-در نکاح منقطع نیز شوهر میتواند برای بذل مدت به زن وکالت دهد. این وکالت، اگر ضمن عقد نکاح یا عقد لازم دیگری شرط شود، قابل فسخ نیست. {ر.ک خانواده، ج۱، ش۲۹۱}

باب دوم - در انحلال عقد نکاح
  ماده ۱۱۲۰ (جهات انحلال): عقد نکاح به فسخ یا به طلاق یا به بذل مدت در عقد انقطاع  منحل می‌شود.
۱-بر موجبات انحلال نکاح در ماده۱۱۲۰ قانون مدنی باید مرگ یکی از زوجین را نیز افزود. موت فرضی نیز در حکم موت حقیقی است. {ر.ک خانواده، ج۱، ش۱۵۶}
۲-نکاح در اثر لعان و کافر شدن شوهر زن مسلمان و اسلام آوردن زن کافر نیز منحل می‌شود. {همان کتاب}
۳-بعد از طلاق رجعی و در زمان عده شوهر نمیتواند نکاح را فسخ کند. {همان کتاب، ش۱۷۳} و برای دیدن نظر مخالف، {ر.ک دکتر سیدحسن امامی، ج۴، ص۴۷۴}
۴-ماده۱۱۲۰ قانون مدنی درباره انحلال نکاح به طلاق، شامل طلاق رجعی نیز هست، هرچند که در زمان عده رابطه حقوقی زن و مرد قطع نمی‌شود. به همین جهت نیز زن را در این دوران در حکم زوجه می‌دانند (بند۲ ماده۸ ق.ا.ح.) برای تعیین موقعیت حقوقی زن در دوران عده  طلاق رجعی، {ر.ک خانواده، ج۱، ش۲۷۰ به بعد}

فصل اول - در مورد امکان فسخ نکاح
ماده ۱۱۲۱ (جنون مستقر): جنون هر یک از زوجین به شرط استقرار، اعم از این که مستمر  یا ادواری باشد برای طرف مقابل موجب حق فسخ است.
۱-اگر جنون عارضه‌ای زودگذر باشد و استقرار نیابد سبب حق فسخ نمی‌شود و مبنای حق فسخ برای همسر مجنون رفع ضرر از او است. {خانواده، ج۱، ش۱۶۶}
۲-عارضه جنون مستقر بعد از نکاح نیز به زن حق فسخ می‌دهد. {همان کتاب / ماده۱۱۲۵ ق.م}

ماده ۱۱۲۲ (عیوب مانع از ایفای وظیفه زناشویی در مرد): عیوب ذیل در مرد موجب حق فسخ برای زن خواهد بود:
۱)خصا؛
۲)عنن به شرط این که ولو یک بار عمل زناشویی را انجام  نداده باشد؛
۳)مقطوع بودن آلت تناسلی به اندازه‌ای که قادر به عمل  زناشویی نباشد.
۱-عنن ناتوانی مرد در ایفای وظایف زناشویی است. در صورتی که مرد هنگام عقد به این بیماری مبتلا بوده و زن نیز جاهل به آن باشد، یا در دوران زناشویی این عارضه دامنگیر او شود، زن میتواند پس از رجوع به دادگاه نکاح را فسخ کند (ماده۱۱۲۵ ق.م)
۲-خصاء (اختگی) در صورتی برای زن حق فسخ ایجاد می‌کند که: ۱)پیش از نکاح حادث شده و زن جاهل به آن باشد ،۲)مانع از ایفاء وظایف زناشویی باشد. همین شرایط در مقطوع بودن آلت تناسلی نیز ضرورت دارد {ر.ک خانواده، ج۱، ش۱۶۴}؛ با وجود این، حذف  قید« که مانع از ایفاء وظیفه زناشویی باشد»  از آغاز ماده، ممکن است نشانه عیب بودن مطلق خصاء تلقی شود.

ماده ۱۱۲۳ (عیوب زن): عیوب ذیل در زن موجب حق فسخ برای مرد خواهد بود:
۱)قرن؛
۲)جذام؛
۳)برص؛
۴)افضا؛
۵)زمینگیری؛
۶)نابینایی از هر دو چشم.
۱-برای دیدن معانی این عیوب، {ر.ک خانواده، ج۱، ش۱۶۵}
۲-فرض این است که این عیوب درمان ناپذیر است یا به دشواری درمان می شود پس اگر علم پزشکی عیبی مانند برص یا قرن را به سادگی درمان پذیر سازد اختیار فسخ مبنای خود را از دست می دهد.

ماده ۱۱۲۴ (لزوم وجود عیب در حال عقد): عیوب زن در صورتی موجب حق فسخ برای مرد است که عیب مزبور  در حال عقد وجود داشته است.
۱-اگر بوسیله عمل جراحی یا به وسائل درمانی دیگر این عیوب از بین برود، حق فسخ مبنای حقوقی خود را از دست می‌دهد و به استناد عیب سابق نمیتوان نکاح را فسخ کرد. {ر.ک خانواده، ج۱، ش۱۶۵}
۲-بنظر می رسد که اگر در اثر پیشرفت علم پزشکی عیبی درمان پذیر شود، مرد حق فسخ ندارد. {همان کتاب}

ماده ۱۱۲۵ (جنون و عنن حادث بعد از عقد): جنون و عنن در مرد هر گاه بعد از عقد هم حادث شود موجب حق  فسخ برای زن خواهد بود.
-جنون زن، اگر بعد از نکاح عارض و مستقر شود، برای شوهر حق فسخ ایجاد نمی‌کند. {ر.ک خانواده، ج۱، ش۱۶۶}

ماده ۱۱۲۶ (لزوم جهل به عیب): هر یک از زوجین که قبل از عقد عالم به امراض مذکوره در طرف  دیگر بوده بعد از عقد حق فسخ نخواهد داشت.

ماده ۱۱۲۷ (ابتلا شوهر به امراض مقاربتی): هر گاه شوهر بعد از عقد مبتلا به یکی از امراض مقاربتی  گردد زن حق خواهد داشت که از نزدیکی با او امتناع نماید و امتناع به علت مزبور  مانع حق نفقه نخواهد بود.
-بیماری ایدز را نیز باید در این گروه آورد چراکه با آمیزش سرایت می‌کند.

ماده ۱۱۲۸ (تدلیس و تخلف از شرط صفت): هر گاه در یکی از طرفین صفت خاصی شرط شده و بعد از عقد  معلوم شود که طرف مذکور فاقد وصف مقصود بوده برای طرف مقابل حق فسخ خواهد بود  خواه وصف مذکور در عقد تصریح شده یا عقد متبانیاً بر آن واقع شده باشد.
۱-ماده۱۱۲۸ ق.م شامل تدلیس یکی از زوجین برای فریفتن دیگری نیز می‌شود.
۲-تدلیس در صورتی موجب خیار فسخ است که  یا باعث مخفی ماندن یکی از عیوب پیش‌بینی شده در قانون گردد یا سبب نمایاندن صفتی شود که وجود آن مورد قصد مشترک طرفین بوده است.
۳-از ماده۱۱۲۸ قانون مدنی این قاعده بر می‌آید که شروط بنایی با تبانی به عنوان شرط ضمنی نافذ است.
۴-تدلیسی که باعث اشتباه در شخصیت طرف عقد شود از اسباب بطلان یا عدم نفوذ است.
۵-تدلیسی که موجب فسخ می‌شود باید از سوی طرف عقد یا با تباین او انجام شده باشد (ماده۴۳۹ ق.م).
۶-همسری که گول خورده است میتواند، علاوه بر فسخ نکاح، خسارات مادی و معنوی خود را از تدلیس کننده بگیرد (ماده۱ ق.م.م).

ماده ۱۱۲۹ (طلاق بر مبنای امتناع یا عجز از دادن نفقه): در صورت استنکاف شوهر از دادن نفقه و عدم امکان اجرای حکم  محکمه و الزام او به دادن نفقه، زن می‌تواند برای طلاق به حاکم رجوع کند و حاکم  شوهر را اجبار به طلاق می‌نماید. همچنین است در صورت عجز شوهر از دادن نفقه.
{ر.ک ماده۶۴۲ قانون مجازات اسلامی (تعزیرات)}
۱-در اینکه ماده۱۱۲۹ آیا ناظر به نفقه آینده است یا درباره نفقه گذشته هم اجراء می‌شود، اتفاق نظر وجود ندارد: در مورد شمول ماده۱۱۲۹ بر نفقه  گذشته، {دیوان عالی کشور، رأی اصراری شماره۲۴۰۰ - ۳۹/۷/۹ (کیهان، آرشیو حقوقی از۲۸تا۴۲، ج۲، ش۱۲، ص۲۱ به بعد)}؛ و برای دیدن نظری که آن را محدود به نفقه آینده می‌کند، {دکتر سیدحسن امامی، ج۵، ص۳۲و۳۳ / دیوان عالی کشور، شعبه۳، حکم ش۷۹۲ - ۱۳۴۶/۴/۱۲ (احمد متین، مجموعه رویه قضایی-حقوقی از ۱۳۱۳تا۱۳۳۰، ص۲۷۹)}؛ و برای جمع دو نظر میتوان گفت دادگاه استنکاف شوهر از دادن نفقه گذشته و عدم اجرای حکم را نشانه‌ی خودداری از انفاق آینده می‌بیند. {ر.ک خانواده، ج۱، ش۲۱۷}
۲-بنابر ظاهر ماده۱۱۲۹ قانون مدنی برای صدور حکم به اجبار شوهر، باید زن ابتداء برای مطالبه نفقه به دادگاه رجوع کند و در صورت عدم امکان اجرای این حکم درخواست طلاق کند. {همان کتاب، ش۲۱۸} و برای دیدن نظر مخالف، {ر.ک دکتر جعفری لنگرودی، حقوق خانواده، ش۲۶۰}
۳-رسیدگی به دعوای نفقه نیز مانند اصل طلاق در صلاحیت دادگاه عمومی است.
۴-اثبات پرداخت نفقه با شوهر است، مگر اینکه ظاهر از زندگی آرام زناشویی و مدت آن به سود او باشد. {همان کتاب}.
۵-برای نقد بخش اخیر ماده و لزوم اصلاح آن، {ر.ک همان کتاب، ش۲۱۹}

ماده ۱۱۳۰: در صورتی که دوام زوجیت موجب عسر و حرج زوجه باشد، وی  می‌تواند به حاکم شرع مراجعه و تقاضای طلاق کند. چنان چه عسر و حرج مذکور در  محکمه ثابت شود، دادگاه می‌تواند زوج را اجبار به طلاق نماید و در صورتی که  اجبار میسر نباشد زوجه به اذن حاکم شرع طلاق داده می‌شود.
تبصره: عسر و حرج موضوع این ماده عبارت است از به وجود  آمدن وضعیتی که ادامه‌ی زندگی را برای زوجه با مشقت همراه ساخته و تحمل آن مشکل  باشد و موارد ذیل در صورت احراز توسط دادگاه صالح از مصادیق عسر و حرج محسوب  می‌گردد:
۱)ترک زندگی خانوادگی توسط زوج حداقل به مدت شش ماه  متوالی و یا نه ماه متناوب در مدت یک سال بدون عذر موجه.
۲)اعتیاد زوج به یکی از انواع مواد مخدر و یا ابتلا وی به  مشروبات الکلی که به اساس زندگی خانوادگی خلل وارد آورد و امتناع یا عدم امکان  الزام وی به ترک آن در مدتی که به تشخیص پزشک برای ترک اعتیاد لازم بوده است.
۳)محکومیت قطعی زوج به حبس پنج سال یا بیشتر.
۴)ضرب و شتم یا هرگونه سوءرفتار مستمر زوج که عرفاً با  توجه به وضعیت زوجه قابل تحمل نباشد.
۵)ابتلای زوج به بیماری‌های صعب‌العلاج روانی یا ساری یا  هر عارضه‌ی صعب‌العلاج دیگری که زندگی مشترک را مختل نماید.
موارد مندرج در این ماده مانع از آن نیست که دادگاه در  سایر مواردی که عسر و حرج زن در دادگاه احراز شود، حکم طلاق صادر نماید.
۱-سببی که زندگی مشترک را برای  زن مشقت بار ساخته باید هنگام طرح دعوی و صدور حکم موجود باشد و طلاق وسیله رهایی از این وضع در آینده است نه جبران ضرر گذشته. {ر.ک خانواده، ج۱، ش۲۲۵}
۲-عُسر و حرج باید در دید عرف موجود باشد و زندگی را برای انسانی متعارف در آن شرایط مشقت‌بار کند. {همان کتاب}
۳-زن در اثبات عُسر و حرج مدعی است و باید تمام ارکان آن را در دادگاه ثابت کند.
۴-خودداری شوهر از نزدیکی با زن، بی اعتنایی و اهانت به او، اختیار همسران دیگر، پای‌بند نبودن به وفاداری (داشتن رابطه نامشروع)، اعتیاد و سوء‌معاشرت ... و مانند اینها ممکن است از اسباب ایجاد عُسر و حرج و طلاق به درخواست زن قرار گیرد. {ر.ک خانواده، ج۱، ش۲۲۶ به بعد}

ماده ۱۱۳۱
 خیار فسخ فوری است و اگر طرفی که حق فسخ دارد بعد از اطلاع  به علت فسخ، نکاح را فسخ نکند خیار او ساقط می‌شود به شرط این که علم به حق فسخ  و فوریت آن داشته باشد. تشخیص مدتی که برای امکان استفاده از خیار لازم بوده به  نظر عرف و عادت است.
۱-ظاهر ماده۱۱۳۱ قانون مدنی شامل همه خیارات و از جمله خیار تخلف از شرط  می‌شود (خانواده، ج۱، ش۱۷۵)؛ با وجود این، بعضی از استادان فوری بودن را ویژه خیار عیب و تدلیس دانسته‌اند و خیار تخلف شرط را فوری نمی‌دانند. {دکتر سیدحسن امامی، ج۴، ص۴۷۳}.
۲-ادعای جهل به قانون در این فرض شنیده می شود ، ولی اثبات آن با مدعی جهل است ، زیرا او می خواهد خلاف اماره قانونی را که همه آگاه از قوانین هستند اثبات کند و «مدعی» است. {ر.ک مقدمه علم حقوق، ش۱۱۶} و برای دیدن نظر مخالف که به اصل عدم اطلاع استناد کرده است، {ر.ک دکتر امامی، همان کتاب، ص۴۷۵}

ماده ۱۱۳۲ (رضایی بودن فسخ): در فسخ نکاح رعایت ترتیباتی که برای طلاق مقرر است شرط  نیست.
-برای دیدن تفاوت‌های طلاق و فسخ، {ر.ک خانواده، ج۱، ش۱۶۱}

فصل دوم - در طلاق
مبحث اول - در کلیات
ماده ۱۱۳۳ (اختیار شوهر در طلاق): مرد می‌تواند با رعایت شرایط مقرر در این قانون با مراجعه  به دادگاه تقاضای طلاق همسرش را بنماید.
تبصره: زن نیز می‌تواند با وجود شرایط مقرر در مواد  (۱۱۱۹)، (۱۱۲۹) و (۱۱۳۰) این قانون، از دادگاه تقاضای طلاق نماید.
۱-برای استفاده از این اختیار، شوهر باید از دادگاه عمومی گواهی عدم امکان سازش بگیرد و گرفتن این گواهی مستلزم ارجاع به داوری است. برای اجرای صیغه طلاق و ثبت آن در دفتر اسناد رسمی نیز لازم است مهر و نفقه و جهیز زن پرداخته شده باشد (تبصره۳ ماده واحده اصلاح مقررات مربوط به طلاق).
۲-اطلاق ماده واحده درباره لزوم طرح دعوای طلاق در دادگاه مدنی شامل موردی هم که دو طرف در این باره توافق دارند می‌شود. بنابراین، بخش اخیر تبصره۲ از ماده۳ لایحه قانونی دادگاه مدنی خاص درباره طلاق به توافق نَسخ ضمنی شده است.
۳-از لحن قانون طلاق۱۳۷۱  چنین بر می‌آید که لزوم رجوع به دادگاه مدنی خاص پیش از طلاق از قواعد مربوط به نظم عمومی است و با توافق نمیتوان به آن تجاوز کرد. با وجود این؛ صحت و بطلان طلاقی که بدون گواهی عدم امکان سازش واقع می‌شود هنوز مورد تردید است و گمان نمی‌رود دادگاه مدنی به بطلان طلاق نظر بدهد. {ر.ک خانواده، ج۱، ش۱۹۸}

ماده ۱۱۳۴ (شرایط صوری صحت طلاق): طلاق باید به صیغه‌ی طلاق و در حضور لااقل دو نفر مرد عادل  که طلاق را بشنوند واقع گردد.
۱-در مواردی که دادگاه به درخواست زن حکم به طلاق می‌دهد(غایب) یا شوهر را اجبار به طلاق می‌کند، اگر شوهر مفاد حکم را اجراء نکند، دادگاه طلاق را به وسیله نماینده قضایی او واقع می‌سازد: نماینده‌ای را مامور می‌کند تا از جانب شوهر در محضر طلاق حاضر شود و صیغه طلاق را بگوید. {خانواده، ج۱، ش۱۸۷}
۲-نمی توان چند طلاق را با یک صیغه پیش از رجوع به هر طلاق واقع ساخت. {همان کتاب، ش۲۰۹}
۳-طلاق باید چنان گفته شود که دو مرد عادل با هم آن را بشنوند و شنیدن آن ها به طور جداگانه کافی نیست. {همان کتاب، ش۲۱۰}

ماده ۱۱۳۵ (بطلان طلاق معلق): طلاق باید منجز باشد و طلاق معلق به شرط، باطل است.
-طلاق وقتی معلق است که وقوع شرط در آینده مسلم نباشد. همچنین، طلاق معلق به یکی از شرایط صحت آن تعلیق صوری است و اثری در نفوذ طلاق ندارد. (ملاک ماده۷۰۰ ق.م).

ماده ۱۱۳۶ (اهلیت طلاق دهنده): طلاق‌دهنده باید بالغ و عاقل و قاصد و مختار باشد.
۱-در ماده ۱۱۳۶ رشد نیامده است به این دلیل که طلاق از امور مالی نیست تا سفیه نتواند بدون اذن ولی خود آن را بجا آورَد. {ر.ک خانواده، ج۱، ش۱۹۰}
۲-ولی صغیر نمیتواند به ولایت زن او را طلاق دهد و عدم اهلیت صغیر در طلاق به نمایندگی جبران نمی‌شود.

ماده ۱۱۳۷ (طلاق دادن زن مجنون به ولایت): ولی مجنون دائمی می‌تواند در صورت مصلحت مولی‌علیه، زن او  را طلاق دهد.
۱-طلاق زن مجنون به وسیله قیم او باید به پیشنهاد دادستان و تصویب دادگاه باشد (ماده۸۸ ق.ا.ح)
۲-امکان دخالت ولی در امر طلاق، علاوه بر مصلحت مولی علیه، منوط به دایمی بودن جنون است. {ر.ک خانواده، ج۱، ش۱۹۱}

ماده ۱۱۳۸ (اجرای صیغه طلاق به توسط وکیل): ممکن است صیغه‌ی طلاق را به توسط وکیل اجرا نمود.
۱-وکالت برای اجرای صیغه طلاق را نباید با نماینده و وکیلی که میتواند درباره اصل طلاق تصمیم بگیرد اشتباه کرد. ولی، قانون مدنی آن دو را مخلوط کرده است.
۲-شوهر میتواند به زن وکالت دهد که در صورت تحقق شرایط خاص درباره طلاق تصمیم بگیرد و خود آن را اجراء کند یا برای اجرای صیغه به دیگری وکالت دهد (ماده۱۱۱۹ ق.م.)

ماده ۱۱۳۹ (انقضاء و بذل مدت در نکاح انقطاع): طلاق مخصوص عقد دائم است و زن منقطعه با انقضای مدت یا بذل  آن از طرف شوهر از زوجیت خارج می‌شود.
۱-بذل مدت ایقاعی است که به اراده شوهر واقع می‌شود و به هیچ تشریفاتی نیاز ندارد و رجوع از آن در زمان عده ممکن نیست. {خانواده، ج۱، ش۲۸۹}
۲-بذل مدت نیز به وکالت ممکن است و شوهر میتواند در این باره به زن وکالت دهد. {همان کتاب}
۳-در نکاح موقت نیز زن میتواند، در صورت وجود عسر و حرج، الزام شوهر به بذل مدت را از دادگاه بخواهد. {همان کتاب، ش۲۹۲}

ماده ۱۱۴۰ (طلاق در مدت عادت و نفاس): طلاق زن در مدت عادت زنانگی یا در حال نفاس صحیح نیست مگر  این که زن حامل باشد یا طلاق قبل از نزدیکی با زن واقع شود یا شوهر غایب باشد  به طوری که اطلاع از عادت زنانگی بودن زن نتواند حاصل کند.
۱-حامل بودن زن در مدت عادت زنانگی و در حال نفاس از امور استثنایی و نادر است ولی امکان دارد. {ر.ک خانواده، ج۱، ش۱۹۵}
۲-شوهری که غایب نیست ولی به دلایلی، مانند زندانی شدن و نقارهای خانوادگی، جدای از همسر خود زندگی می‌کند و از وضع جسمی زن نمیتواند آگاه شود در حکم غایب است. {همان کتاب} و برای دیدن نظر مخالف که غیبت را محدود به مسافرت شوهر کرده است، {ر.ک دکتر جعفری لنگرودی، حقوق خانواده، ش۲۷۶}

ماده ۱۱۴۱ (بطلان طلاق در طُهر مواقعه): طلاق در طهر مواقعه صحیح نیست مگر این که زن یائسه یا حامل  باشد.
-طلاق زن یائسه‌ای از حکم بند۱ ماده۱۱۴۱ استثناء شده است که این وضع به اقتضای سن به وجود آمده باشد نه بیماری، وگرنه تابع ماده۱۱۴۲ قانون مدنی است.

ماده ۱۱۴۲ (طلاق زنی که با وجود اقتضای سن عادت نمی‌بیند): طلاق زنی که با وجود اقتضای سن عادت زنانگی نمی‌شود وقتی  صحیح است که از تاریخ آخرین نزدیکی با زن سه ماه گذشته باشد.

مبحث دوم - در اقسام طلاق
ماده ۱۱۴۳ (طلاق بائن و رجعی): طلاق بر دو قسم است: بائن و رجعی.

ماده ۱۱۴۴ (عدم امکان رجوع در طلاق بائن): در طلاق بائن برای شوهر حق رجوع نیست.

ماده ۱۱۴۵ (طلاق‌های بائن): در موارد ذیل طلاق، بائن است:
۱)طلاقی که قبل از نزدیکی واقع شود؛
۲)طلاق یائسه؛
۳)طلاق خلع و مبارات مادام که زن رجوع به عوض نکرده باشد؛
۴)سومین طلاق که بعد از سه وصلت متوالی به عمل آید اعم از  این که وصلت در نتیجه‌ی رجوع باشد یا در نتیجه‌ی نکاح جدید.
۱-هرگاه طلاق پس از نزدیکی واقع شود و در زمان عده شوهر رجوع کند با زن و مرد دوباره ازدواج کنند و این نکاح پیش از نزدیکی به وسیله طلاق منحل شود، زن باید بعد از طلاق عده پیشین را تمام کند. {ر.ک طهر مواقعه ۲۵۸ / دکتر سیدحسن امامی، ج۵، ص۴۵}
۲-یائسه زنی است که به اقتضای سن عادت زنانگی نمی‌بیند و این سن به طور معمول پنجاه سالگی است. {ر.ک طهر مواقعه ۲۵۹}
۳-برای دیدن مفهوم طلاق خلع و مبارات، {ر.ک مواد۱۱۴۵و۱۱۴۷ ق.م} و و برای دیدن مفهوم طلاق سوم و نهم، {ماده ۱۰۵۶ ق.م}.

ماده ۱۱۴۶ (طلاق خُلع): طلاق خلع آن است که زن به واسطه‌ی کراهتی که از شوهر خود  دارد در مقابل مالی که به شوهر می‌دهد طلاق بگیرد اعم از این که مال مزبور عین  مهر یا معادل آن و یا بیشتر و یا کمتر از مهر باشد.
۱-در طلاق خُلع، شوهر حق ندارد در زمان عده رجوع کند، مگر پس از رجوع زن به فدیه (ماده۱۱۴۵ ق.م). رجوع زن به فدیه نیز در صورتی ممکن است که شوهر توان آگاهی یافتن از رجوع زن و امکان رجوع از طلاق را داشته باشد. {ر.ک طهر مواقعه ۲۶۵}
۲-در صورتی که طلاق باطل باشد فدیه نیز باطل است ولی، بطلان و عدم نفوذ تملیک فدیه، به دلیل این که ملک دیگران یا مجهول است، سبب بطلان طلاق نیست و طلاق را به طبیعت اصلی خود باز می‌گردانَد. {طهر مواقعه ۲۶۳ / دکتر سیدحسن امامی، ج۵، ص۵۴}
۳-در صورتی که عین فدیه پیش از تسلیم تلف شود، فدیه منحل است و طلاق قابل رجوع ولی، هرگاه زن آن را  تلف کند، شوهر میتواند مثل یا قیمت آن را از او بگیرد. همچنین است در صورتی که ثالث آن را تلف کرده باشد. {ر.ک طهر مواقعه ۲۶۳} و برای دیدن نظر مخالف، {ر.ک دکتر جعفری لنگرودی، حقوق خانواده، ش۲۹۸}
۴-هرگاه مرد مانعی برای رجوع از طلاق ایجاد کند(مانند نکاح با خواهر زن)، این اقدام حق رجوع زن به فدیه را از بین نمی‌برَد. {همان کتاب، ش۲۶۳}

ماده ۱۱۴۷ (طلاق مبارات): طلاق مبارات آن است که کراهت از طرفین باشد ولی در این  صورت عوض باید زائد بر میزان مهر نباشد.
۱-در صورتی که فدیه (عوض) زاید بر مهر باشد، نسبت به بخش زاید هبه‌ای است تابع قواعد عمومی و در نفوذ مبارات اثر ندارد. بعضی نیز بخش زاید را باطل دانسته‌اند {دکتر جعفری لنگرودی، حقوق خانواده، ش۳۰۲}
۲-رابطه فدیه و طلاق در مبارات تابع احکام خُلع است.

ماده ۱۱۴۸ (اختیار رجوع): در طلاق رجعی برای شوهر در مدت عده حق رجوع است.
۱-رجوع ایقاع است و تنها به اراده شوهر واقع می‌شود و از حقوق مربوط به شخصیت او است. {طهر مواقعه ۲۵۴}
۲-در طلاقی که به درخواست زن دادگاه حکم به آن کرده است، شوهر در زمان عده حق رجوع ندارد، هرچند که طبیعت طلاق رجعی باشد. {دکتر سیدحسن امامی، ج۵، ص۶۵ / طهر مواقعه ۲۵۱}
۳-شوهر میتواند برای اعلام رجوع به دیگری وکالت دهد.
۴-رجوع به حکم است و هیچ قراردادی نمی‌تواند آن را ساقط کند. اسقاط اختیار رجوع از طرف شوهر نیز بی‌اثر است. {همان کتاب، ش۲۵۵}

ماده ۱۱۴۹ (وقوع رجوع): رجوع در طلاق به هر لفظ یا فعلی حاصل می‌شود که دلالت بر  رجوع کند مشروط بر این که مقرون به قصد رجوع باشد.
-وقوع رجوع منوط به آگاه ساختن زن و ابلاغ اراده شوهر به او نیست، ولی زن تنها از تاریخ آگاهی از رجوع مکلف به انجام وظایف زناشویی او است. {ر.ک طهر مواقعه ۲۵۳}

مبحث سوم - در عده
ماده ۱۱۵۰ (تعریف): عده عبارت است از مدتی که تا انقضای آن، زنی که عقد نکاح  او منحل شده است نمی‌تواند شوهر دیگر اختیار کند.
{ر.ک ماده۱۱۵۷ ق.م}

ماده ۱۱۵۱ (عده‌ی طلاق و فسخ نکاح): عده‌ی طلاق و عده‌ی فسخ نکاح سه طهر است مگر این که زن با  اقتضای سن، عادت زنانگی نبیند که در این صورت عده‌ی او سه ماه است.
۱-برای اینکه زن موظف به نگاهداری عده شود، باید: ۱)با شوهر نزدیکی کرده باشد ۲)یائسه نباشد. {ر.ک ماده۱۱۵۵ ق.م}
۲-قانون درباره سن یأس حکمی ندارد و در دنیای واقعیت متفاوت است. ولی، در مرحله اثبات و بر مبنای غلبه میتوان گفت، زنی که به پنجاه سالگی رسیده به حکم ظاهر یائسه است، مگر این که خلاف آن ثابت شود و برعکس، زنی که ادعا دارد پیش از ۵۰ سالگی یائسه شده است باید دلیل بدهد. {خانواده، ج۱، ش۲۹۶}
۳-اگر در خلال عده زن عادت نبیند، باید به جای هر طُهر یک ماه عده نگاه دارد، همچنین است وضع زنی که بعد از طلاق یائسه شود. {همان کتاب}
۴-در محاسبه عده، طُهر نخست نیز حساب می‌شود، هرچند مدتی از آن گذشته باشد {همان کتاب / دکتر سیدحسن امامی، ج۵، ص۷۶}؛ ولی هرگاه صیغه طلاق در آخرین لحظه های طُهر گفته شود، زن باید پس از این عادت سه طُهر عده نگاه دارد.
۵-در اختلاف راجع به مدت سه طُهر و خروج از آن، نظر مشهور گفته زن را مقدم می‌داند. {دکتر جعفری لنگرودی، حقوق خانواده، ش۳۲۳}

ماده ۱۱۵۲ (عده‌ی بذل و انقضای مدت و فسخ نکاح منقطع): عده‌ی فسخ نکاح و بذل مدت و انقضای آن در مورد نکاح منقطع  در غیرحامل دو طهر است مگر این که زن با اقتضای سن عادت زنانگی نبیند که در این  صورت ۴۵ روز است.
-با توجه به ماده۱۱۳۹ قانون مدنی که طلاق را مخصوص عقد دایم می‌داند، «عده‌ی طلاق» در ماده۱۱۵۲ زاید است.

ماده ۱۱۵۳ (عده‌ی زن حامل): عده‌ی طلاق و فسخ نکاح و بذل مدت و انقضای آن در مورد زن  حامله تا وضع حمل است.

ماده ۱۱۵۴ (عده‌ی وفات): عده‌ی وفات چه در دائم و چه در منقطع در هر حال چهار ماه و  ده روز است مگر این که زن حامل باشد که در این صورت عده‌ی وفات تا موقع وضع حمل  است مشروط بر این که فاصله‌ی بین فوت شوهر و وضع حمل از چهار ماه و ده روز  بیشتر باشد والا مدت عده همان چهار ماه و ده روز خواهد بود.
-تاریخ شروع عده انحلال نکاح (مرگ شوهر) است ولی، در مورد غایب که زن از تاریخ فوت شوهر بی‌خبر می‌مانَد، اختلاف شده  که عده وفات از تاریخ مرگ شوهر آغاز می‌شود یا از تاریخ آگاهی زن از آن؟ نظر مشهور در فقه تاریخ شروع عده را آگاهی زن می‌داند، ولی اجرای این نظر در حقوق کنونی دشوار است، هرچند که مبانی مذهبی و تاریخی آن را تایید می‌کند. {ر.ک خانواده، ج۱، ش۳۰۹}

ماده ۱۱۵۵ (عده در مورد زن یائسه و انحلال نکاح پیش از نزدیکی): زنی که بین او و شوهر خود نزدیکی واقع نشده و همچنین زن  یائسه، نه عده‌ی طلاق دارد و نه عده‌ی فسخ نکاح ولی عده‌ی وفات در هر مورد باید  رعایت شود.
-هرگاه طلاق پس از نزدیکی واقع شود، زن باید عده نگاه دارد، هرچند که شوهر در زمان عده به او رجوع کند و پیش از نزدیکی او را طلاق دهد. همچنین است در موردی که طلاق باین باشد و زن و شوهر در زمان عقد با هم ازدواج کنند و این پیمان پیش از نزدیکی منتهی به طلاق شود. {خانواده، ج۱، ش۲۵۸}

ماده ۱۱۵۶ (عده‌ی طلاق در غایب مفقود‌الاثر): زنی که شوهر او غایب مفقودالاثر بوده و حاکم او را طلاق  داده باشد باید از تاریخ طلاق عده‌ی وفات نگاه دارد.
-با اینکه در طلاق موضوع ماده۱۰۲۹ قانون مدنی عده وفات پیش‌بینی شده است، طبیعت آن را باید «عده طلاق» دانست و زن مطلقه رجعیه است. بنابراین، زن در زمان عده حق گرفتن نفقه دارد و احکام توارث بین او و غایب جاری می‌شود.

ماده ۱۱۵۷: زنی که به شبهه با کسی نزدیکی کند باید عده‌ی طلاق نگاه  دارد.
۱-اختلاف شده است که نگاهداری عده ویژه موردی است که زن در شبهه باشد یا در موردی هم که مرد در اشتباه است و زن حقیقت را می‌داند نگاهداری عده ضروری است؟
۲-در موردی هم که زن شوهردار با دیگری به شبهه نزدیکی می‌کند، باید عده آن را نگاه دارد و از نزدیکی با شوهر پرهیز کند.
۳-در فرضی که نگاهداری دو عده طلاق یا وفات و وطی‌به‌شبهه بر زنی واجب می‌شود، تداخل آن دو مجاز است و ضرورتی ندارد که زن دو عده پیاپی و جداگانه نگاه دارد.

کتاب هشتم - در اولاد
باب اول - در نسب
ماده ۱۱۵۸ (اماره فراش): طفل متولد در زمان زوجیت، ملحق به شوهر است مشروط بر این  که از تاریخ نزدیکی تا زمان تولد کمتر از شش ماه و بیشتر از ده ماه نگذشته  باشد.
۱-ماده۱۱۵۸ قانون مدنی حاوی دو اماره است: ۱)طفلی که در فاصله بین شش تا ده ماه از تاریخ وقوع نزدیکی بین زن و شوهر به دنیا می‌آید، محصول آن نزدیکی است؛ ۲)چنین طفلی منسوب به شوهر است، زیرا فرض می‌شود که زن وفادار به شوهر است و با مرد دیگر رابطه جنسی ندارد. {خانواده، ج۲، ش۳۴۴}.
۲-وقوع نزدیکی بین زن و شوهر در زمان نکاح نیز مفروض است. ولی خلاف آن را میتوان اثبات کرد. پس، اگر شوهر ثابت کند که با زن نزدیکی نکرده یا به سبب مسافرت و بیماری امکان آن را نداشته است و هم چنین هرگاه معلوم شود که فاصله آخرین نزدیکی تا تاریخ تولد طفل بیش از ده ماه است، اماره فراش از اثر می‌افتد. {همان کتاب، ش۳۵۱}.
۳-طفل ناشی از تلقیح مصنوعی نطفه شوهر به زن نیز ملحق به شوهر است و وقوع نزدیکی راه متعارف آبستنی مشروع است نه تنها راه آن. {همان کتاب، ش۳۲۷}. ولی، طفل ناشی از تلقیح نطفه بیگانه به زن ملحق به پدر نیست. {همان کتاب، ش۳۳۴}.
۴-اماره فراش در صورتی اعتبار دارد که ناشی از نزدیکی بعد از نکاح باشد. {همان کتاب، ش۳۲۹ و (۱۰)}.
۵-درباره تزاحم اماره فراش و نزدیکی به شبهه؛ {ر.ک همان کتاب، ش۳۴۹}.

ماده ۱۱۵۹ (نَسَب طفلی که بعد از انحلال نکاح به دنیا آمده است): هر طفلی که بعد از انحلال نکاح متولد شود ملحق به شوهر است  مشروط بر این که مادر هنوز شوهر نکرده و از تاریخ انحلال نکاح تا روز ولادت طفل  بیش از ده ماه نگذشته باشد مگر آن که ثابت شود که از تاریخ نزدیکی تا زمان  ولادت کمتر از شش ماه و یا بیش از ده ماه گذشته باشد.
-ماده۱۱۵۹ حاوی اماره وقوع نزدیکی بین زن و شوهر است و به همین دلیل گفته شده است که «هر طفلی که بعد از انحلال نکاح متولدشود ملحق به شوهر است» شرط مربوط به نگذشتن بیش از ده ماه از تاریخ انحلال نکاح تا روز ولادت نیز از اعتبار اماره نزدیکی نمی‌کاهد.

ماده ۱۱۶۰ (تضاحم دو اماره فراش): در صورتی که عقد نکاح پس از نزدیکی منحل شود و زن مجدداً  شوهر کند و طفلی از او متولد گردد طفل به شوهری ملحق می‌شود که مطابق مواد قبل  الحاق او به آن شوهر ممکن است در صورتی که مطابق مواد قبل الحاق طفل به هر دو  شوهر ممکن باشد طفل ملحق به شوهر دوم است مگر آن که امارات قطعیه برخلاف آن  دلالت کند.
۱-مثال تزاحم دو اماره: زنی که طلاق داده شده است پس از گذشتن عده (سه ماه) شوهر می‌کند شش ماه  و نیم بعد کودکی به دنیا می‌آورد.
۲-حمایت از کودک و اصل تاخر حادث در مورد آبستنی مادر و وقوع نزدیکی مبنای الحاق طفل به شوهر دوم است. خانواده، ج۲، ش۳۴۷}.

ماده ۱۱۶۱ (عدم استماع دعوای نفی‌ولد بعد از اقرار): در مورد مواد قبل هر گاه شوهر صریحاً یا ضمناً اقرار به  ابوت خود نموده باشد دعوی نفی ولد از او مسموع نخواهد بود.
{ر.ک مواد ۱۲۷۳و۱۲۷۷ ق.م}
۱-اقراری پدر را پای‌بند می‌کند که ناشی از اراده سالم باشد. بنابراین، مفاد ماده۱۱۶۱ قانون مدنی امکان ادعای اشتباه و اکراه و جنون و مستی را که منتهی به بی اعتباری اقرار می‌شود از مُقِر نمی‌گیرد (ماده۱۱۶۳). ولی، ادعای کذب اقرار در این باره شنیده نمی‌شود: به بیان دیگر، ادعای واقع نشدن اقرار پذیرفته است، اما انکار پس از وقوع مسموع نیست، هر چند همراه با دلیل باشد. {ر.ک خانواده، ج۲، ش۳۵۴}.
۲-اگر مردی انگشتری و اسلحه رخت های شخصی (حبوه) را به طفلی واگذار کند، ممکن است در اوضاع و احوال خاص این اقدام اقرار ضمنی بر ابوت محسوب شود و از لحن کلام واهب یا موصی چنین بر می‌آید که متهب را به عنوان پسر بزرگ‌تر طرف خطاب قرار داده است. {همان کتاب، ش۳۵۵}.
۳-درباره سکوت شوهری که هنگام تولد طفل حضور داشته انتساب فرزند را به خود نفی نکرده است اختلاف است و به نظر می‌رسد که سکوت در این وضع اقرار ضمنی است، مگر اینکه شوهر عذری معقول را برای سکوت استثنایی خود ثابت کند (ماده۱۱۶۲ ق.م). {همان کتاب، ش۳۵۶}، و برای دیدن نظر مخالف، {ر.ک دکتر سیدحسن امامی، ج۵، ص۱۶۹}.
۴-برای دیدن شرایط نفوذ اقرار؛ {ر.ک ماده۱۲۷۳ ق.م}.

ماده ۱۱۶۲ (فوری بودن دعوای نفی‌ولد / دلالت سکوت بر اقرار ضمنی): در مورد مواد قبل دعوی نفی ولد باید در مدتی که عادتاً پس  از تاریخ اطلاع یافتن شوهر از تولد طفل برای امکان اقامه دعوی کافی می‌باشد  اقامه گردد و در هر حال دعوی مزبور پس از انقضای دو ماه از تاریخ اطلاع یافتن  شوهر از تولد طفل مسموع نخواهد بود.
۱-مفاد ماده۱۱۶۲ نشانه آن است که سکوت شوهر پس از آگاه شدن از تولد طفل اقرار ضمن به نَسَب است. {ر.ک ماده۱۱۶۱، ش۳}.
۲-اقرار به نَسَب فرزند امکان توسل به لعان را نیز از بین می‌برَد و بعد از دو ماه از تاریخ اطلاع یافتن شوهر از تولد طفل مسموع نیست. {خانواده، ج۲، ش۳۵۵}.
۳-دعوای نفی ولد مخصوص شوهر است و از دیگران پذیرفته نمی‌شود و به همین جهت نیز تاریخ اطلاع یافتن شوهر آغاز مهلت اقامه دعوا است. {همان کتاب، ش۳۶۷}؛ و برای دیدن نظر مخالف، {ر.ک دکتر سیدحسن امامی، ج۵، ص۱۷۰}.
۴-دعوای محقق نشدن اماره فراش را هر ذی نفع میتواند اقامه کند، ولی اثبات خلاف اماره فراش با شوهر است. {همان کتاب}.
۵-مهلت دو ماه مخصوص دعوای نفی ولد به معنی خص است نه دعوای محقق نشدن اماره فراش، خواه از سوی شوهر اقامه شود یا دیگران. {همان کتاب، ش۳۷۴}.

ماده ۱۱۶۳ (اثر خدعه و آثار مهلت اقامه دعوی): در موردی که شوهر مطلع از تاریخ حقیقی تولد طفل نبوده و  تاریخ تولد را بر او مشتبه نموده باشند به نوعی که موجب الحاق طفل به او باشد و  بعدها شوهر از تاریخ حقیقی تولد مطلع شود مدت مرور زمان دعوی نفی، دو ماه از  تاریخ کشف خدعه خواهد بود.
۱-مدت دو ماه مرور زمان نیست و به همین جهت عدم استماع دعوا نیاز به ایراد خوانده ندارد و دادگاه باید ادعای شوهر را رد کند. سکوت شوهر اقرار ضمنی است و حق اقامه دعوا را ساقط می‌کند. {خانواده، ج۲، ش۳۷۵}.
۲-مهلت دو ماه مخصوص ادعای شوهر در نفی ولد است و به اختلاف خویشان درباره نَسَب توجه ندارد. هم چنین، در موردی که شوهر ادعا دارد شرایط تحقق اماره فراش جمع نشده یا کودک از زوجه او متولد نشده است، مهلت دعوا محدود به دو ماه نیست. {همان کتاب، ش۳۷۴}.

ماده ۱۱۶۴ (اماره فراش در نزدیکی به شبهه): احکام مواد قبل در مورد طفل متولد از نزدیکی به شبهه نیز  جاری است اگر چه مادر طفل مشتبه نباشد.
۱. مفاد ماده۱۱۶۴ قانون مدنی و قواعد مربوط به الحاق فرزند در مورد نزدیک به شبهه با محارم نیز اجراء می‌شود. {ماده۱۱۶۶ / خانواده، ج۲، ش۳۳۲}؛ و برای دیدن نظر مخالف، {ر.ک دکتر سیدحسن امامی، ج۵، ص۱۷۶}.
۲-در اجرای اماره فراش در نزدیکی به شبهه، وقوع نزدیکی مفروض نیست و باید اثبات شود و از این جهت با اجرای اماره در خانواده تفاوت دارد. {خانواده، ج۲، ش۳۳۳}.
۳-درباره تزاحم اماره ناشی از نزدیکی به شبهه با اماره فراش در خانواده، {ر.ک همان کتاب، ش۳۴۹}.

ماده ۱۱۶۵ (الحاق طفل به مشتبه): طفل متولد از نزدیکی به شبهه فقط ملحق به طرفی می‌شود که  در اشتباه بوده و در صورتی که هر دو در اشتباه بوده‌اند ملحق به هر دو خواهد  بود.

ماده ۱۱۶۶ (نَسَب طفل ناشی از نکاح باطل): هر گاه به واسطه‌ی وجود مانعی نکاح بین ابوین طفل باطل  باشد نسبت طفل به هر یک از ابوین که جاهل بر وجود مانع بوده مشروع و نسبت به  دیگری نامشروع خواهد بود. در صورت جهل هر دو، نسب طفل نسبت به هر دو مشروع است.
{ر.ک ماده۱۱۶۴ ق.م}

ماده ۱۱۶۷ (طفل متولد از زنا): طفل متولد از زنا ملحق به زانی نمی‌شود.
۱-درباره طفل ناشی از مساحقه اختلاف شده که در حکم زنا و نامشروع است یا ملحق به پدر می‌شود. {ر.ک خانواده، ج۲، ش۱۰}.
۲-اماره فراش در زنا راه ندارد و نمیتوان گفت طفلی که در فاصله ۶ تا ۱۰ ماه از تاریخ زنا به دنیا آمده است ملحق به زانی است. {همان کتاب، ش۳۵۰}.

باب دوم - در نگاهداری و تربیت اطفال
ماده ۱۱۶۸ (حق و تکلیف پدر و مادر): نگاهداری اطفال هم حق و هم تکلیف ابوین است.
۱-از نتایج تکلیف بودن حضانت: ۱)بی‌اعتبار قرارداد راجع به واگذاری یا اسقاط آن و پرداخت وجه التزام از سوی پدر و مادر است؛ {ر.ک خانواده، ج۲، ش۳۷۸و۳۸۳}؛ ۲)همچنین سبب می‌شود تا مکلف در برابر دیگران مسؤول اعمال طفل قرار گیرد؛ (ماده۷ ق.م.م)؛ ۳)مستنکف را بتوان الزام کرد (ماده۱۱۷۲ ق.م).
۲-اختیاری که در این باره به پدر و مادر داده شده است چهره تکلیف نیز دارد و باید به مصلحت طفل به کار برده شود. {همان کتاب، ش۳۸۰}.
۳-شناسایی حق حضانت برای پدر و مادر مانع از این است که دادگاه بتواند، جز در مواردی که قانون مقرر  کرده است، آنان را از این حق محروم سازد (ماده۱۱۷۵ ق.م). همچنین، پدر و مادر میتوانند اجرای حق خود را از دادگاه بخواهند. {همان کتاب، ش۳۸۰و۳۹۰}.
۴-همین که فرزند رشید شود حق حضانت نیز مانند ولایت پایان می‌پذیرد، زیرا دیگر نمیتوان او را «طفل» نامید؛ {همان کتاب، ش۳۸۲}؛ با وجود این، تکلیف حضانت در دوران انتقالی(پایان دوره تحصیل) ممکن است ادامه یابد. {ر.ک ش۳۹۴}.
۵-پدر و مادر نمیتوانند در قبال اجرای تکلیف خود بر حضانت دستمزد بگیرند. {همان کتاب، ش۳۸۳}.
۶-در مورد شیر دادن طفل از سوی مادر، {ر.ک ماده۱۱۷۶ ق.م}.
۷-خارج کردن طفل از کشور بدون رضایت والدین یا اجازه دادگاه (در موارد ضروری) ممنوع است. {ر.ک تبصره ماده۱۴ قانون حمایت خانواده مصوب۱۳۵۳}.
۸-هرگاه مصلحت کودک ایجاب کند و سلامت و تربیت او در خطر افتد، دادگاه میتواند نگاهداری از طفل را به دیگری بسپارد. {همان کتاب، ش۳۹۹}.

ماده ۱۱۶۹ (حق تقدم پدر و مادر در برابر یکدیگر): برای حضانت و نگهداری طفلی که ابوین او جدا از یکدیگر  زندگی می‌کنند، مادر تا سن هفت سالگی اولویت دارد و پس از آن با پدر است.
تبصره: بعد از هفت سالگی در صورت حدوث اختلاف، حضانت طفل  با رعایت مصلحت کودک به تشخیص دادگاه می‌باشد.(اصلاحی ۸/۹/۱۳۸۲ مجمع تشخیص  نظام)
۱-حق تقدم پدر و مادر در حضانت از فرزند پس از انحلال نکاح نیز باقی است و نمیتوان ادعا کرد که پس از جدایی زن و شوهر دادگاه اختیار کامل دارد تا طفل را به هر کدام که می‌خواهد یا به دیگری بسپارد. (ماده۱۱۷۵ ق.م / خانواده، ج۲، ش۳۹۹ / مواد۱۲و۱۳ ق.ح.خ مصوب۱۳۵۳). تمایل حقوق‌دانان کنونی بر این است که مصلحت طفل مهم‌ترین عامل تصمیم گیری درباره وضع او است، بدون اینکه حق تقدم پدر و مادر بر دیگران نیز از یاد برده شود: یعنی، محروم ساختن آنان از حضانت طفل به دیگری دفع ضرر تحمل ناپذیر ممکن است نه برای جلب منفعت بیشتر (ماده۱۱۷۳ ق.م).
۲-در صورت فوت پدر و مادر، حضانت از طفل با ولی قهری او یعنی جد پدری است و بعد از فوت او نیز وصی منصوب از طرف جد این وظیفه را به عهده دارد. {ر.ک ماده۷۹ ق.ا.ح / مواد۱۱۷۳و۱۱۸۸ ق.م / همان کتاب}.

ماده ۱۱۷۰ (سقوط حق مادر به جنون یا زواج): اگر مادر در مدتی که حضانت طفل با او است مبتلا به جنون  شود یا به دیگری شوهر کند حق حضانت با پدر خواهد بود.
۱-جنون پدر نیز در حکم جنون مادر است و سبب سقوط حق حضانت می‌شود. {ر.ک خانواده، ج۲، ش۴۰۱و۴۰۵}.
۲-جنون در ماده۱۱۷۰ قانون مدنی اعم از جنون دایمی و ادواری است، مگر این که جنون استمرار نداشته باشد یا چندان زودگذر و نادر که در عرف نتوان شخص را دیوانه نامید. {همان کتاب، ش۴۰۵}.
۳-شوهر کردن مادر به دیگری حق تقدم او را نسبت به پدر از بین می‌برَد و پس از فوت پدر حضانت در هر حال با مادر است و شوهر کردن در آن اثر ندارد. {ر.ک همان کتاب، ش۴۰۶}.
۴-کفر مانع حضانت است، هرچند بر آن تصریح نشده است. پس، اگر مرد مسلمانی با زن مسیحی ازدواج کند و پس از بچه‌دار شدن زن و شوهر از هم جدا شوند، حضانت با پدر است و درباره تردیدهایی که در این زمینه به ذهن می‌رسد، {ر.ک همان کتاب، ش۴۰۷}.
۵-ناتوانی در نگاهداری کودک، ابتلاء به بیماری‌های ساری، انحطاط، اخلاقی و خشونت خارج از حد متعارف، پس از تشخیصدادگاه و به حکم آن مرجع، میتواند مانع حضانت شود. {همان کتاب، ش۴۰۸}.

ماده ۱۱۷۱ (حضانت در صورت فوت یکی از ابوین): در صورت فوت یکی از ابوین حضانت طفل با آن که زنده است  خواهد بود هر چند متوفی پدر طفل بوده و برای او قیم معین کرده باشد.
{ر.ک قانون واگذاری حق حضانت فرزندان صغیر یا محجور به مادران آنها مصوب ۸دی‌ماه۱۳۶۰}
۱-حکم ماده۱۱۷۱ قانون مدنی در موردی هم که پس از فوت پدر ولایت به جد پدری می‌رسد قابل اجراء است. {ر.ک خانواده، ج۲، ش۴۰۲}.
۲-در صورت فوت پدر و مادر حضانت به جد پدری و در صورت نبودن او به وصی واگذار می‌شود. ولی، هرگاه از این گروه کسی نباشد، حضانت با قیم منصوب دادگاه است. در تعیین صلاحیت مقدم هستند (ماده۱۲۳۲ ق.م).

ماده ۱۱۷۲ (الزام به حضانت / هزینه نگهداری): هیچ یک از ابوین حق ندارند در مدتی که حضانت طفل به عهده‌ی  آن‌هاست از نگاهداری او امتناع کنند، در صورت امتناع یکی از ابوین، حاکم باید  به تقاضای دیگری یا تقاضای قیم یا یکی از اقربا و یا به تقاضای مدعی‌العموم،  نگاهداری طفل را به هر یک از ابوین که حضانت به عهده‌ی اوست الزام کند و در  صورتی که الزام ممکن یا مؤثر نباشد حضانت را به خرج پدر و هر گاه پدر فوت شده  باشد به خرج مادر تأمین کند.
۱-هزینه نگاهداری و تربیت طفل با نفقه اقارب از یک سنخ ولی وسیع‌تر از آن است: کودکی که توانایی کار کردن را دارد، لیکن تامین رشد روحی و ادامه تحصیل او مانع کار کردن است، می‌تواند از پدر نفقه بگیرد. {خانواده، ج۲، ش۳۹۱}.
۲-پدر یا مادری که نگاهداری طفل به عهده او است، نمیتواند از بابت خدماتی که در اجرای تکلیف خود انجام می‌دهد از دیگری دستمزد بخواهد. {همان کتاب}.
۳-تکلیف پرداختن هزینه نگاهداری مشروط بر این است که کودک از نظر مالی نیاز به آن داشته باشد. {همان کتاب، ش۳۹۲}.
۴-برای الزام به حضانت دادگاه میتواند جریمه مالی بر طبق ماده۷۲۹ ق.آ.د.م سابق معین کند.

ماده ۱۱۷۳ (دفع خطر جسمی و اخلاقی کودک / موانع حضانت): هر گاه در اثر عدم مواظبت یا انحطاط اخلاقی پدر یا مادری  که طفل تحت حضانت اوست، صحت جسمانی و یا تربیت اخلاقی طفل در معرض خطر باشد،  محکمه می‌تواند به تقاضای اقربای طفل یا به تقاضای قیم او یا به تقاضای رئیس  حوزه قضاییه تصمیمی را که برای حضانت طفل مقتضی بداند، اتخاذ کند.
موارد ذیل از مصادیق عدم مواظبت و یا انحطاط اخلاقی هر یک  از والدین است:
۱)اعتیاد زیان‌آور به الکل، مواد مخدر و قمار
۲)اشتهار به فساد اخلاق و فحش
۳)ابتلا به بیماری‌های روانی با تشخیص پزشکی قانونی
۴)سوءاستفاده از طفل یا اجبار او به ورود در مشاغل  ضداخلاقی مانند فساد و فحشا، تکدی‌گری و قاچاق
۵)تکرار ضرب و جرح خارج از حد متعارف
۱-دادگاه میتواند از مفاد ماده۱۱۷۳ برای عدم رعایت حق تقدم پدر یا مادر در حضانت و ضم امین به ولی قهری (ماده۱۱۸۴ ق.م) استفاده کند. {خانواده، ج۲، ش۳۸۴}.
۲-برای دیدن موانع حضانت، {ر.ک همان کتاب، ش۴۰۹}.

ماده ۱۱۷۴ (حق ملاقات): در صورتی که به علت طلاق یا به هر جهت دیگر ابوین طفل در  یک منزل سکونت نداشته باشند هر یک از ابوین که طفل تحت حضانت او نمی‌باشد حق  ملاقات طفل خود را دارد تعیین زمان و مکان ملاقات و سایر جزئیات مربوطه به  آن‌ها در صورت اختلاف بین ابوین با محکمه است.
{ر.ک تبصره ماده۱۴ قانون حمایت خانواده مصوب۱۳۵۳}
۱-اجداد پدری و مادری، به ویژه جد پدری، نیز حق ملاقات با نواده خود را دارند. در هر مورد که دادگاه ملاقات با سایر خویشان، به ویژه برادران و خواهران طفل را ضروری یا مفید بداند، میتواند سرپرست او را به فراهم آوردن وسایل آن مجبو سازد. {ر.ک خانواده، ج۲، ش۳۹۵}.
۲-تبصره ماده۱۴ قانون حمایت خانواده مصوب۱۳۵۳ خارج کردن طفل را از کشور بدون رضایت والدین یا اجازه دادگاه ممنوع ساخته است و به کسی که حضانت با او است اجازه نمی‌دهد که جز با شرایط یاد شده محل سکونت طفل را تغییر دهد.

ماده ۱۱۷۵ (لزوم رعایت حق حضانت): طفل را نمی‌توان از ابوین و یا از پدر و یا از مادری که  حضانت با اوست گرفت مگر در صورت وجود علت قانونی.
{ر.ک ماده۱۱۷۳ ق.م}

ماده ۱۱۷۶: مادر مجبور نیست که به طفل خود شیر بدهد مگر در صورتی که  تغذیه‌ی طفل به غیر شیر مادر ممکن نباشد.
۱-اگر مادر بخواهد از حق شیردادن به طفل استفاده کند، پدر یا مقام عمومی نمی‌تواند مانع او شود، مگر به استناد دفع ضرر از طفل (ماده۱۱۷۳ ق.م.) و این منع نیز باید به حکم دادگاه باشد. {ر.ک خانواده، ج۲، ش۳۸۹}.
۲-اختیار مادر نسبت به شیردادن فرزند خود مشروط بر این است که تغذیه او به وسایل دیگر ممکن باشد: هرگاه از نظر پزشکی شیرمادر تنها وسیله تغذیه طفل باشد یا به دلیل عُسرت پدر و مادر یا حوادث قهری امکان تهیه شیر خشک یا غذای مناسب دیگر ممکن نباشد، شیردادن از تکالیف مادر است و میتوان اجبار او را از دادگاه خواست و در صورتی که ضرری به طفل رسد مسؤول است. {ر.ک همان کتاب، ش۳۸۹}.

ماده ۱۱۷۷ (لزوم اطاعت از پدر و مادر و احترام به آنان): طفل باید مطیع ابوین خود بوده و در هر سنی که باشد باید به  آن‌ها احترام کند.
-پدر و مادر میتوانند کودک را مجبور سازند که در محل انتخاب شده آنان سکونت کند و به حکم دادگاه او را به خانه پدری بازگردانند. هم چنین است اختیار پدر یا مادری که به تنهایی حضانت را به عهده دارد. {ر.ک خانواده، ج۲، ش۳۸۸}.

ماده ۱۱۷۸ (تکلیف پدر و مادر در تربیت فرزندان): ابوین مکلف هستند که در حدود توانایی خود به تربیت اطفال  خویش بر حسب مقتضی اقدام کنند و نباید آن‌ها را مهمل بگذارند.
۱-یکی از نتایج این تکلیف مسؤولیت خسارات ناشی از نقص تربیت به دیگران است. {ر.ک خانواده، ج۲، ش۴۱۴ به بعد به ویژه ش۴۱۵}.
۲-تربیت طفل را پدر و مادر به اشتراک به عهده دارند و حق تقدم مادر ویژه نگاهداری است. با وجود این، در اختلاف سلیقه ها، از نتایج ریاست شوهر بر خانواده، تقدم اراده او است. {همان کتاب،ش۴۰و۴۲۱}.

ماده ۱۱۷۹ (حق تنبیه طفل): ابوین حق تنبیه طفل خود را دارند ولی به استناد این حق  نمی‌توانند طفل خود را خارج از حدود تأدیب، تنبیه نمایند.
-به موجب بند‌ت ماده۱۵۸ قانون مجازات اسلامی مصوب۱۳۹۲، در بیان اعمالی که جرم محسوب نمی‌شود: «اقدامات والدین و اولیاء قانونی و سرپرستان صغار و محجورین که به منظور تأدیب و حفاظت آن‌ها شود، مشروط به این که اقدامات مزبور در حد متعارف، تأدیب و محافظت باشد». بدین ترتیب، مرز حق تنبیه را دو عامل معین می‌کند: ۱)درونی(قصد تنبیه و محافظت)، ۲)بیرونی(اندازه متعارف) پس، آنچه به منظور ایذاء و انتقام‌جویی و لجبازی انجام پذیرد یا چگونگی و اندازه آن از حدود متعارف خارج شود نامشروع است.

باب سوم - در ولایت قهری پدر و جد پدری
ماده ۱۱۸۰ (مولی‌علیه): طفل صغیر، تحت ولایت قهری پدر و جد پدری خود می‌باشد و  همچنین است طفل غیر‌رشید یا مجنون در صورتی که عدم رشد یا جنون او متصل به صغر  باشد.
۱-در این ماده «طفل» به معنی فرزند آمده است و مفاد بند۲ که از سَفَه و جنون بالغ سخن می‌گوید این نکته را به خوبی می‌رسانَد.
۲-با تایید این ماده در اصلاح سال۶۱و۷۰، ماده۱۵ قانون حمایت خانواده مصوب۱۳۵۳، که جد پدری یا مادر را به انتخاب دادگاه، آن هم پس از مرگ پدر ولی می‌شناخت نَسخ ضمنی شده است. با وجود این، عرف خانوادگی به ویژه در شهرها، در زمان حیات و حضور پدر تنها او را ولی طفل می‌داند. {ر.ک خانواده، ج۲، ش۴۲۵ / همچنین ر.ک لایحه قانونی الغای مقررات مخالف با قانون مدنی راجع‌به ولایت و قیمومت مصوب۱۳۵۸/۷/۱۸ (ماده واحده)}.

ماده ۱۱۸۱ (ولایت پدر و جد‌پدری): هر یک از پدر و جد پدری، نسبت به اولاد خود ولایت دارند.
-در مورد تعارض تصرف پدر و جد‌پدری نسبت به تقدم یکی از آن دو بر دیگری اختلاف است. {خانواده، ج۲، ش۴۲۶}؛ ولی عرف کنونی پدر را مقدم می‌دارد و به نظر می‌رسد که حقوق باید این عرف پاگرفته را رعایت کند.

ماده ۱۱۸۲ (تعلیق ولایت در اثر حَجر): هر گاه طفل، هم پدر و هم جد پدری داشته باشد و یکی از  آن‌ها محجور یا به علتی ممنوع از تصرف در اموال مولی‌علیه گردد ولایت قانونی او  ساقط می‌شود.
-حَجر ولی قهری سبب سقوط کامل ولایت نمی شود، مانعی است که آن را به حال تعلیق در می آورد و با زوال حجر دوباره ولایت پدر یا جد پدری قابل اعمال است. {خانواده، ج۲، ش۴۳۴}.

ماده ۱۱۸۳ (قلمرو عام ولایت در امور مالی): در کلیه‌ی امور مربوط به اموال و حقوق مالی مولی‌علیه،  ولی، نماینده قانونی او می‌باشد.
۱-اعمال حقوقی ولی قهری بعد از رشد صغیر و زوال حَجر نیز نافذ است و مولی‌علیه حق فسخ یا ابطال آن را ندارد، مگر اینکه ثابت کند اقدام ولی به منظور رعایت مصلحت او انجام نگرفته است. {خانواده، ج۲، ش۴۲۸}.
۲-وکیلی که ولی برای انجام دادن وظایف خود می‌گیرد با پایان ولایت(زوال حَجر- فوت ولی) منفسخ می‌شود، ولی هرگاه وکالت برای مولی‌علیه باشد، با انقضای ولایت نیز برطرف نمی‌گردد. {ر.ک همان کتاب}.
۳-در فرضی که ولی قهری مال مولی‌علیه را برای مدتی بیش از دوران حَجر او اجاره می‌دهد، نفوذ اجاره پس از زوال حَجر مورد اختلاف است و مشهور آن را غیرنافذ می‌داند. {دکتر سیدحسن امامی، ج۲، ص۳}. با وجود این، نفوذ اجاره قوی‌تر به نظر می‌رسد. ر.ک ماده۴۹۹ ق.م / ع.م، ج۱، ش۲۴۷}.
۴-اختیار ولی قهری در قوانین گاه محدود شده است. {ر.ک ماده۷۶۷ ق.آ.د.م سابق / ماده۳۱۳ ق.ا.ح}. همچنین است در مواردی که مباشرت محجور شرط است و عدم اهلیت مانند انشاء وصیت، لعان و سوگند. {خانواده، ج۲، ش۴۳۰}.
۵-اصل این است که اقدام ولی قهری برای غبطه مولی‌علیه است و تا زمانی که خلاف آن ثابت نشده است نفوذ حقوقی دارد. با وجود این، قلمرو اصل محدود به اموری است که احتمال سود و زیان آن می‌رود (مانند خرید و فروش و اجاره). در مواردی که اقدام ولی برحسب عادت یا ذات آن ضرری است (مانند بخشیدن، به گرو نهادن برای وام دیگری، شوهر دادن بدون مَهر، عفو قصاص) به نظر می‌رسد که ولی باید خلاف ظاهر و وجود غبطه صغیر را در دادگاه اثبات کند و پیش از آن ولی اختیار اقدام ندارد. {ر.ک ماده۱۲۱۷ ق.م / همان کتاب}.
۶-در مواردی که ثابت شود ولی قهری عملی را به عمد و با تبانی دیگری به ضرر مولی‌علیه انجام داده است، آن عمل غیرنافذ است. همچنین است در فرضی که طرف قرارداد از سوء‌نیت ولی آگاه نیست (ماده۱۰۷۴ ق.م) ولی، احتمال نفوذ آن و مسؤولیت ولی قهری نیز داده شده است. {همان کتاب، ش۴۳۲}.
۷-در مواردی که ولی قهری برای اداره اموال مولی‌علیه و حفظ مصلحت او گام بر می‌دارد، لیکن در تمیز مصلحت او اشتباه می‌کند و نتیجه کار به زیان مولی‌علیه تمام می‌شود، معامله نافذ است و اگر ولی قهری تقصیر کرده باشد در برابر مولی‌علیه مسؤولیت دارد. {همان کتاب}.
۸-در امور غیرمالی (مانند نکاح و طلاق و اقرار به نَسَب)، اصل عدم اختیار ولی قهری است و تنها در موردی نمایندگی دارد که قانون به او اجازه داده باشد. {ر.ک ماده۸۸ ق.ا.ح / ماده۱۰۴۱ ق.م}.

ماده ۱۱۸۴ (موانع ولایت): هر گاه ولی قهری طفل، رعایت غبطه‌ی صغیر را ننماید و مرتکب  اقداماتی شود که موجب ضرر مولی‌علیه گردد به تقاضای یکی از اقارب وی و یا به  درخواست رئیس حوزه‌ی قضایی، پس از اثبات، دادگاه ولی مذکور را عزل و از تصرف در  اموال صغیر منع و برای اداره‌ی امور مالی طفل، فرد صالحی را به عنوان قیم تعیین  می‌نماید. همچنین اگر ولی قهری به واسطه‌ی کبر سن و یا بیماری و امثال آن قادر  به اداره اموال مولی‌علیه نباشد و شخصی را هم برای این امر تعیین ننماید، طبق  مقررات این ماده فردی به عنوان امین به ولی قهری منضم می‌گردد.
۱-دادگاه صالح برای ضم امین، دادگاه عمومی محل اقامت ولی قهری است. {ر.ک. بند۳ از ماده۳ لایحه قانونی دادگاه مدنی خاص مصوب۱۳۵۸ / ماده۱۰۷ ق.ا.ح}؛ و در مورد ایرانیان مقیم خارج از کشور، {ر.ک ماده۱۱۴ ق.ا.ح}.
۲-در مورد عجز ولی از اداره کامل اموال مولی‌علیه، امین نقش معاون و وکیل او را دارد (ماده۱۲۳ ق.ا.ح) و مانع از نفوذ اعمال ولی قهری نیست {ر.ک ماده ۱۱۸ همان قانون}. امین باید تعلیمات ولی قهری را بپذیرد، مگر این که ناتوانی او روانی و فکری باشد. {خانواده، ج۲، ش۴۳۸}.
۳-در موردی که سبب ضم امین خیانت ولی قهری است، با انتخاب امین اختیار ولی قهری محدود می‌شود و باید با تصویب و مشارکت امین اقدام کند. همچنین است در فرض بی‌لیاقتی او. {ر.ک همان کتاب}.

ماده ۱۱۸۵ (حَجر ولی و تعیین قیم): هر گاه ولی قهری طفل محجور شود مدعی‌العموم مکلف است مطابق  مقررات راجعه به تعیین قیم، قیمی برای طفل معین کند.
-این تکلیف در موردی است که طفل ولی قهری دیگر یا وصی نداشته باشد، وگرنه، با وجود ولی یا وصی، دادستان و دادگاه حق دخالت در امور محجور را ندارند. {ر.ک وصیت در حقوق مدنی ایران، ش۳۵۹}.

ماده ۱۱۸۶ (ضم امین به ولی خائن): در مواردی که برای عدم امانت ولی قهری نسبت به دارایی طفل،  امارات قویه موجود باشد مدعی‌العموم مکلف است از محکمه ابتدایی رسیدگی به  عملیات او را بخواهد. محکمه در این مورد رسیدگی کرده در صورتی که عدم امانت او  معلوم شد مطابق ماده ۱۱۸۴ رفتار می‌نماید.
-دادگاه صالح برای ضم امین و اجرای ماده۱۱۸۴ دادگاه عمومی است که به عنوان مقدمه ضم امین درباره ظن عدم امانت ولی قهری نیز رسیدگی و اظهار نظر می‌کند.

ماده ۱۱۸۷ (تعیین امین موقت در مورد غیبت یا حبس یا ناتوانی ولی قهری): هر گاه ولی قهری منحصر، به واسطه‌ی غیبت یا حبس به هر علتی  که نتواند به امور مولی‌علیه رسیدگی کند و کسی را هم از طرف خود معین نکرده  باشد، حاکم یک نفر امین به پیشنهادمدعی‌العموم برای تصدی و اداره‌ی اموال  مولی‌علیه و سایر امور راجعه به او موقتاً معین خواهد کرد.
-اختیار امین در موردی که ولی به دلیل غیبت یا حبس به امور مولی‌علیه رسیدگی نمی‌کند وسیع است و خود به تنهایی میتواند درباره امور او تصمیم بگیرد. ولی در فرضی که دلیل ناتوانی ضعف جسمی و پیری است، امین به ولی ضم می‌شود و معاون او است. {ر.ک ماده۱۱۸۴ ق.م}.

ماده ۱۱۸۸ (اختیار تعیین وصی از سوی پدر و جد‌پدری): هر یک از پدر و جد پدری بعد از وفات دیگری می‌تواند برای  اولاد خود که تحت ولایت او می‌باشد وصی معین کند تا بعد از فوت خود در نگاهداری  و تربیت آن‌ها مواظبت کرده و اموال آن‌ها را اداره نماید.

ماده ۱۱۸۹ (تعیین وصی با وجود ولی قهری): هیچ یک از پدر و جد پدری نمی‌تواند با حیات دیگری برای  مولی‌علیه خود وصی معین کند.
-در اینکه آیا وصایت با وجود ولی قهری باطل است یا وصی در زمان حیات ولی قهری دیگر حق دخالت ندارد، اختلاف شده است. {ر.ک وصیت در حقوق مدنی ایران، ش۲۳۲، ص۳۰۵، پاورقی۱}. ولی ظاهر ماده۱۱۸۹ قانون مدنی بطلان وصایت را تأیید می‌کند.

ماده ۱۱۹۰ (تفویض حق ایصاء به وصی): ممکن است پدر و یا جد پدری به کسی که به سمت وصایت معین  کرده اختیار تعیین وصی بعد از فوت خود را برای مولی‌علیه بدهد.
-در صورتی که حق ایصاء به وصی تفویض نشده باشد، او نمیتواند برای بعد از فوت خود وصی تعیین کند. {ر.ک وصیت در حقوق مدنی ایران، ش۴۹۰}. ولی وصی در هر حال میتواند برای اجرای وظایفی که به عهده دارد وکیل بگیرد.

ماده ۱۱۹۱ (انعزال وصی): اگر وصی منصوب از طرف ولی قهری به نگاهداری یا تربیت  مولی‌علیه و یا اداره‌ی امور او اقدام نکند یا امتناع از انجام وظایف خود نماید  منعزل می‌شود.
-حکم انعزال وصی اعلامی است و اثر آن از تاریخ تحقق امتناع یا کاهلی او است و نباید آن را با عزل وصی که ناظر به آینده است و چهره تاسیسی دارد اشتباه کرد.

ماده ۱۱۹۲ (منع ولایت کافر بر مُسلِم): ولی مسلم نمی‌تواند برای امور مولی‌علیه خود وصی غیرمسلم  معین کند.

ماده ۱۱۹۳ (خروج از حَجر / حَجر غیرمتصل به صغر): همین که طفل، کبیر و رشید شد از تحت ولایت خارج می‌شود و  اگر بعداً سفیه یا مجنون شود قیمی برای او معین می‌شود.

ماده ۱۱۹۴ (اولیای خاص): پدر و جد پدری و وصی منصوب از طرف یکی از آنان، ولی خاص  طفل نامیده می‌شود.

کتاب نهم - در خانواده
فصل اول - در الزام به انفاق
ماده ۱۱۹۵ (احکام نفقه زوجه): احکام نفقه‌ی زوجه همان است که به موجب فصل هشتم از باب  اول کتاب هفتم مقرر شده و بر طبق همین فصل مقرر می‌شود.
{ر.ک ماده۱۱۰۶ به بعد ق.م}

ماده ۱۱۹۶ (الزام به انفاق اقارب نَسَبی): در روابط بین اقارب فقط اقارب نَسَبی در خط عمودی اعم از  صعودی یا نزولی ملزم به انفاق یکدیگرند.
۱-فرزند طبیعی مشمول ماده۱۱۹۶ قانون مدنی نیست. ولی، بعضی از استادان پیشنهاد کرده‌اند که پدر و مادر طبیعی از نظر تسبیب ورود ضرر ملزم به انفاق شوند. {دکتر سیدحسن امامی، ج۵، ص۱۸۳ / در تکمیل این پیشنهاد ر.ک خانواده، ج۲، ش۵۰۵}. همچنین، باید پذیرفت که تعهد به وفای دِین طبیعی را که مرد به فرزند طبیعی خود دارد به دِین حقوقی تبدیل می‌کند، خواه التزام به وفای عهد صریح باشد یا ضمنی. {همان کتاب}.
۲-استناد به تعهد مربوط به نگاهداری از فرزند طبیعی، گذشته از اینکه الزام به انفاق را محدود به موارد تقصیر پدر نمی‌کند، برای فرزند طبیعی نیز امکان دارد و به مانند مسؤولیت مدنی ویژه مادر نیست. در نتیجه، سرپرست کودک و دادستان نیز میتوانند به نمایندگی از طرف کودک الزام متعهد را از دادگاه بخواهند.
۳-زندگی مشترک زن و مرد معرفی زن به عنوان همسر به دیگران نیز ممکن است اقرار ضمنی به زوجیت تلقی شود. رویه قضایی گاه متمایل به استفاده از این وسیله برای حفظ حقوق کودکان بی‌سرپرست شده‌است.
۴-به موجب ماده۱۱ قانون حمایت از کودکان بدون سرپرست مصوب۱۳۵۴: «وظایف و تکالیف سرپرست طفل تحت سرپرستی او، از لحاظ نگاهداری و تربیت و نفقه و احترام، نظیر حقوق و تکالیف اولاد پدر و مادر است».
۵-الزام به انفاق از قواعد مربوط به نظم عمومی است و هیچ قرارداد و صلحی نمیتواند آن را از بین ببرد. ابراء از نفقه آینده نیز موثر نیست. {همان کتاب، ش۵۲۸ و ۵۳۰}.

ماده ۱۱۹۷ (شرایط استحقاق نفقه): کسی مستحق نفقه است که ندار بوده و نتواند به وسیله‌ی  اشتغال به شغلی وسایل معیشت خود را فراهم نماید.
۱-داشتن اعتبار برای وام گرفتن استحقاق نفقه را از بین نمی‌برَد. اگر مستحق نفقه به دستور حاکم برای امرار معاش وام بگیرد، خویشِ دارا باید آن را بپردازد. {خانواده، ج۲، ش۵۰۷ / ماده۱۲۰۵ اصلاح شده}.
۲-اگر دختری از شوهر کردن امتناع کند و به خواستگاران شایسته خود پاسخ رد بدهد، این اقدام استحقاق او را بر نفقه گرفتن از بین نمی‌برَد. {همان کتاب}.

ماده ۱۱۹۸ (شرایط الزام به انفاق): کسی ملزم به انفاق است که متمکن از دادن نفقه باشد یعنی  بتواند نفقه بدهد بدون این که از این حیث در وضع معیشت خود دچار مضیقه گردد.  برای تشخیص تمکن باید کلیه‌ی تعهدات و وضع زندگانی شخصی او در جامعه در نظر  گرفته شود.
-ورشکستگی به خودی خود الزام به انفاق را از بین نمی‌برَد، زیرا ورشکستگی احتمال دارد نتیجه توقف در دیون باشد نه نداشتن تمکن در دادن نفقه. {ر.ک خانواده، ج۲، ش۵۰۸}.

ماده ۱۱۹۹ (خویشان ملزم به انفاق / ترتیب تقدم و تأخر): نفقه‌ی اولاد بر عهده‌ی پدر است پس از فوت پدر یا عدم قدرت  او به انفاق به عهده‌ی اجداد پدری است با رعایت الاقرب‌فالاقرب. در صورت نبودن  پدر و اجداد پدری و یا عدم قدرت آن‌ها نفقه بر عهده‌ی مادر است. هر گاه مادر هم  زنده و یا قادر به انفاق نباشد با رعایت الاقرب‌فالاقرب به عهده‌ی اجداد و جدات  مادری و جدات پدری واجب‌النفقه است و اگر چند نفر از اجداد و جدات مزبور از حیث  درجه‌ی اقربیت مساوی باشند نفقه را باید به حصه‌ی مساوی تأدیه کنند.
۱-در صورتی که بعضی از خویشانی که درجه قرابت مساوی با مستحق دارند معسر باشند، دیگران باید سهم آنان را جبران کنند. زیرا، بند اخیر ماده۱۱۹۹ در مورد تساوی حصه مشروط بر این است که خویشان شرایط الزام به انفاق را دارا باشند. خویشاوند معسر از شمار ملزمان انفاق خارج می‌شود. {ر.ک خانواده، ج۲، ش۵۲۲}.
۲-اگر یکی از خویشاوندان، به دلیل استنکاف دیگران و ضرورت، ناچار شود تمام نفقه را بپردازد، حق رجوع به دیگران را به نسبت سهم هر یک دارد. {ر.ک همان کتاب، ش۵۲۳}.

ماده ۱۲۰۰ (نفقه ابوین اجداد): نفقه‌ی ابوین با رعایت الاقرب‌فالاقرب به عهده‌ی اولاد و  اولاد اولاد است.

ماده ۱۲۰۱ (تعدد انفاق کنندگان): هر گاه یک نفر، هم در خط عمودی صعودی و هم در خط عمودی  نزولی اقارب داشته باشد که از حیث الزام به انفاق در درجه‌ی مساوی هستند نفقه‌ی  او را باید اقارب مزبور به حصه‌ی متساوی تأدیه کنند بنابر این اگر مستحق نفقه،  پدر و مادر و اولاد بلافصل داشته باشد نفقه‌ی او را باید پدر و اولاد او  متساویاً تأدیه کنند بدون این که مادر سهمی بدهد و همچنین اگر مستحق نفقه، مادر  و اولاد بلافصل داشته باشد نفقه‌ی او را باید مادر و اولاد متساویاً بدهند.

ماده ۱۲۰۲ (تقدم اقارب نزولی بر صعودی در گرفتن نفقه): اگر اقارب واجب‌النفقه، متعدد باشند و منفق نتواند نفقه‌ی  همه‌ی آن‌ها را بدهد اقارب در خط عمودی نزولی مقدم بر اقارب در خط عمودی صعودی  خواهند بود.

ماده ۱۲۰۳ (تقدم زوجه بر دیگران): در صورت بودن زوجه و یک یا چند نفر واجب‌النفقه‌ی دیگر،  زوجه مقدم بر سایرین خواهد بود.

ماده ۱۲۰۴ (ارکان نفقه): نفقه‌ی اقارب عبارت است از: مسکن و البسه و غذا و  اثاث‌البیت به قدر رفع حاجت با در نظر گرفتن درجه‌ی استطاعت منفق.
-آنچه به عنوان اجرای نفقه در قانون آمده است نمونه‌ای از مهم‌ترین نیازمندی‌های زندگی است و جنبه انحصاری ندارد. پس، هزینه بهداشت و درمان و رفت و آمد و سوخت را باید بر آن افزود. {ر.ک خانواده، ج۲، ش۵۰۹}.

ماده ۱۲۰۵ (اجبار غایب و مستنکف): در موارد غیبت یا استنکاف از پرداخت نفقه، چنان چه الزام  کسی که پرداخت نفقه بر عهده‌ی اوست ممکن نباشد دادگاه می‌تواند با مطالبه‌ی  افراد واجب‌النفقه به مقدار نفقه از اموال غایب یا مستنکف در اختیار آن‌ها یا  متکفل مخارج آنان قرار دهد و در صورتی که اموال غایب یا مستنکف در اختیار نباشد  همسر وی یا دیگری با اجازه‌ی دادگاه می‌توانند نفقه را به عنوان قرض بپردازند و  از شخص غایب یا مستنکف مطالبه نمایند.

ماده ۱۲۰۶ (قابلیت مطالبه نفقه گذشته‌ی زوجه / نفقه اقارب برای آینده است): زوجه در هر حال می‌تواند برای نفقه‌ی زمان گذشته خود اقامه  دعوا نماید و طلب او از بابت نفقه‌ی مزبور طلب ممتاز بوده و در صورت افلاس یا  ورشکستگی شوهر، زن مقدم بر غرما خواهد بود ولی اقارب فقط نسبت به آتیه  می‌توانند مطالبه‌ی نفقه نمایند.
۱-نفقه دوران دادرسی قابل مطالبه است و میتواند موضوع حکم قرار گیرد و نباید آن را مطالبه نفقه گذشته شمرد. {ر.ک خانواده، ج۲، ش۵۱۶}.
۲-در صورتی که نفقه به طور مستمری و برای آینده مقرر شود، یک بار صدور اجراییه برای اجرای حکم کافی است و ماموران اجراء مکلفند عملیات اجرایی را، مادام که دستور دیگری از دادگاه صادر نشده است، ادامه دهند. {ر.ک ماده۲۵ قانون حمایت از خانواده مصوب۱۳۵۳}.

کتاب دهم - در حجر  و قیمومت
فصل اول - در کلیات
ماده ۱۲۰۷ (محجوران): اشخاص ذیل محجور و از تصرف در اموال و حقوق مالی خود ممنوع  هستند:
۱)صغار؛
۲)اشخاص غیر‌رشید؛
۳)مجانین.
{ر.ک مواد۲۱۱و۲۱۲و۲۱۳ ق.م}

ماده ۱۲۰۸ (غیر‌رشید): غیر رشید کسی است که تصرفات او در اموال و حقوق مالی خود  عقلایی نباشد.
{ر.ک مواد۲۱۱و۲۱۲ ق.م}

ماده ۱۲۰۹
(به موجب قانون اصلاحی ۱۳۷۰/۸/۱۴ حذف شد): هرکس که دارای هجده سال تمام نباشد در حکم غیر‌رشید است مع‌ذلک در صورتی که بعد از پانزده سال تمام رشد کسی در محکمه ثابت شود از تحت قیمومت خارج می‌شود.  (مصوب ۱۳۱۴/۱/۱۹).

ماده ۱۲۱۰ (رشد و اثبات آن / سن بلوغ): هیچ کس را نمی‌توان بعد از رسیدن به سن بلوغ به عنوان جنون  یا عدم رشد محجور نمود مگر آن که عدم رشد یا جنون او ثابت شده باشد.
تبصره۱: سن بلوغ در پسر پانزده سال تمام قمری و در دختر  نه سال تمام قمری است.
تبصره۲: اموال صغیری را که بالغ شده است در صورتی می‌توان  به او داد که رشد او ثابت شده باشد.
-«ماده۱۲۱۰ قانون مدنی اصلاحی هشتم دیماه ۱۳۶۱ که علی القاعده رسیدن صغار به سن بلوغ را دلیل رشد قرار داده و خلاف آن را محتاج به اثبات دانسته ناظر به دخالت آنان در هر نوع امور مربوط به خود می‌باشد، مگر در مورد امور مالی که به حکم تبصره۲ ماده مرقوم مستلزم اثبات رشد است. به عبارت اخری صغیر پس از رسیدن به سن بلوغ و اثبات رشد میتواند نسبت به اموالی که از طریق انتقالات عهدی یا قهری قبل از بلوغ مالک شده مستقلاً تصرف و مداخله نماید و قبل از اثبات رشد از این نوع مداخله ممنوع است و بر این اساس نصب قیم به منظور اداره امور مالی و استیفاء حقوق ناشی از آن برای افراد فاقد ولی خاص پس از رسیدن به سن بلوغ و قبل از اثبات رشد هم ضروری است...». {دیوان عالی کشور، رأی وحدت رویه قضایی، ش۳۰-۱۳۶۴/۱۰/۳، ر.ک دادگستری، آراء وحدت رویه قضایی دیوان عالی کشور، سال‌های ۱۳۶۶و۶۵و۶۴، ص۲۹و۳۰}. و برای دیدن نقد رأی، {ر.ک قواعد عمومی قراردادها، ج۲، ق.ت(۹)}.

ماده ۱۲۱۱ (جنون): جنون به هر درجه که باشد موجب حجر است.
{ر.ک مواد۲۱۱و۲۱۲ ق.م}

ماده ۱۲۱۲ (حَجر صغیر): اعمال و اقوال صغیر تا حدی که مربوط به اموال و حقوق مالی  او باشد باطل و بلااثر است مع‌ذلک صغیر ممیز می‌تواند تملک بلاعوض کند مثل قبول  هبه و صلح بلاعوض و حیازت مباحات.
{ر.ک مواد۸۵و۸۶ ق.ا.ح}
-اعمال حقوقی صغیر ممیز با اذن ولی قهری یا قیم تنفیذ می‌شود و بطلان ناظر به عمل صغیر بدون اذن ولی قهری است. {ر.ک ق.ع، ج۲، ش۲۹۸ / خانواده، ج۲، ش۴۶۹}.

ماده ۱۲۱۳ (حَجر مجنون دائمی و ادواری): مجنون دائمی مطلقاً و مجنون ادواری در حال جنون نمی‌تواند  هیچ تصرفی در اموال و حقوق مالی خود بنماید ولو با اجازه‌ی ولی یا قیم خود، لکن  اعمال حقوقی که مجنون ادواری در حال افاقه می‌نماید نافذ است مشروط بر آن که  افاقه‌ی او مسلم باشد.
-در صورت اختلاف، اثبات افاقه با مدعی وقوع معامله در آن حال است، به ویژه در صورتی که حکم حَجر صادر شده باشد. {ر.ک مواد۲۱۱ و ۲۱۲ ق.م}.

ماده ۱۲۱۴ (عدم نفوذ معاملات غیر‌رشید): معاملات و تصرفات غیر رشید در اموال خود نافذ نیست مگر با  اجازه‌ی ولی یا قیم او اعم از این که این اجازه قبلاً داده شده باشد یا بعد از  انجام عمل. مع‌ذلک تملکات بلاعوض از هر قبیل که باشد بدون اجازه هم نافذ است.
{ر.ک مواد۲۱۱و۲۱۲ ق.م و مواد۸۵و۸۶ ق.ا.ح}
۱-تعهد یک طرفی و بی‌عوض نیز به سود غیر‌رشید نافذ است، زیرا همانند تملیک رایگان هیچ زیانی برای او ندارد. همچنین است قبول وقف و حق انتفاع. {ر.ک دکتر سیدحسن امامی، ج۴، ص۱۵۴ (در مورد صغیر ممیز)}.
۲-سفیه میتواند در داد و ستدهایی که بهای کالا معین است با نظارت و اذن قیم شرکت کند و به مشاغل خاص بپردازد. خانواده، ج۲، ش۴۶۹}.

ماده ۱۲۱۵ (عدم مسئولیت صغیر غیرممیز و مجنون در مورد مالی که به او داده شده است): هر گاه کسی مالی را به تصرف صغیر غیرممیز و یا مجنون بدهد  صغیر یا مجنون مسئول ناقص یا تلف شدن آن مال نخواهد بود.
{ر.ک ماده۱۲۱۶ ق.م}
۱-کسی که مال خود را به تصرف مجنون یا صغیر غیرممیز می‌دهد، خواه بر پایه قرارداد معوض و به پندار نفوذ آن باشد یا امانت، در واقع به زیان خود اقدام می‌کند و حق ندارد از بابت تلف آن خسارت بگیرد. به اضافه، دیوانه و کودک مشمول حکم تکلیفی رد مال به صاحب آن نمی‌شود.
۲-از جمعمواد۱۲۱۵و۱۲۱۶ قانون مدنی چنین برمی‌آید که ماده۱۲۱۵ ناظر به تلفی است که ناشی از فعل صغیر غیرممیز و مجنون نباشد و به متصرف منسوب نشود، در حالی که ماده۱۲۱۶ مربوط به اتلاف و تسبیب و ضرری است که مستند به فعل صغیر و مجنون باشد.

ماده ۱۲۱۶ (مسئولیت مدنی محجور): هر گاه صغیر یا مجنون یا غیررشید باعث ضرر غیر شود ضامن  است.
۱-مفاد ماده۷ قانون مسئولیت مدنی در مورد مسؤولیت پدر و مادر نسبت به خساراتی که کودک تحت حضانت او به دیگران می‌زند تعارضی با ماده۱۲۱۶ قانون مدنی ندارد. زیان دیده میتواند از هر دو ضمان برای جبران خسارت خود استفاده کند. {خانواده، ج۲، ش۴۱۲}.
۲-در صورت تقصیر سرپرست، ضمان او بر مسؤولیت صغیر و مجنون مقدم است و اقامه دعوا بر صغیر مشروط بر این است که سرپرست «استطاعت جبران تمام یا قسمتی از زیان وارده را نداشته باشد» و تنها درباره همین تقدم مشروط است که میتوان گفت ماده۱۲۱۶ به تخصیص برخورده است. {همان کتاب}.
۳-اگر کودکی با اتومبیل پدر خود به دیگری زیان برساند، پدر به عنوان تقصیر در حفاظت از فرزند (ماده۱و۷ ق.م.م) و مالکیت و حفاظت از اتومبیل (قانون بیمه اجباری ۱۳۴۷) مسؤول قرار می‌گیرد و نفع زیان دیده در این است که به مسؤولیت اخیر تکیه کند تا از اثبات تقصیر پدر معاف شود. {همان کتاب / ضمان قهری و مسئولیت مدنی، ش۱۳۸ به بعد}.
۴-سرپرست صغیر غیرممیز و دیوانه، پس از جبران خسارتی که به بار آورده‌اند، حق رجوع به آنان را ندارد. ولی در مورد صغیر ممیز به نظر می‌رسد. که حق رجوع دارد و رابطه سرپرست و کودک میتوان به ماده۱۲۱۶ و مسؤولیت شخصی او استناد کرد. {خانواده، ج۲، ش۴۱۹}.
۵-در مورد اتلاف صغیر ممیز، سرپرست میتواند پس از جبران خسارت تمام آن را از کودک بگیرد (ماده۳۳۲ ق.م) ولی هرگاه نوجوان سبب ورود خسارت شده باشد، دادگاه به نیمی از خسارت حکم می‌دهد.
۶-ماده۱۲۱۶ قانون مدنی و ضمان محجور اعم است از این که مباشر تلف باشد یا مسبب آن. در همین زمینه و لزوم جبران زیان ناشی از جرم از اموال صغیر، {ر.ک دیوان کشور، رأی وحدت رویه قضایی، ردیف ۶۰/۱}: «مطابق مواد۱۲۱۶و۱۱۸۳ قانون مدنی، در صورتی که صغیر باعث ضرر غیر شود، خود ضامن و مسؤول جبران خسارت است و ولی او به علت عدم اهلیت صغیر نماینده قانونی او می‌باشد. بنابراین، جبران ضرر و زیان ناشی از جرم در دادگاه جزا به عهده شخص متهم صغیر است و محکومٌ‌بِه مالی از اموال خود او استیفاء خواهد شد». {دادگستری جمهوری اسلامی، آراء وحدت رویه قضایی از ۱۳۵۸/۸/۲۸ تا ۱۳۶۳/۴/۱۲، ص۲۵}.

ماده ۱۲۱۷ (اداره اموال محجور): اداره‌ی اموال صغار و مجانین و اشخاص غیررشید به عهده‌ی  ولی یا قیم آنان است به طوری که در باب سوم از کتاب هشتم و مواد بعد مقرر است.

فصل دوم - در موارد نصب قیم و ترتیب آن
ماده ۱۲۱۸ (اشخاص تحت قیمومت):برای اشخاص ذیل نصب قیم می‌شود:
۱)برای صغاری که ولی خاص ندارند؛
۲)برای مجانین و اشخاص غیررشید که جنون یا عدم رشد آن‌ها  متصل به زمان صغر آن‌ها بوده و ولی خاص نداشته باشند؛
۳)برای مجانین و اشخاص غیررشید که جنون یا عدم رشد آن‌ها  متصل به زمان صغر آن‌ها نباشد.

ماده ۱۲۱۹ (تکلیف پدر و مادر در اعلام به دادستان): هر یک از ابوین مکلف است در مواردی که به موجب ماده‌ی قبل  باید برای اولاد آن‌ها قیم معین شود مراتب را به دادستان حوزه‌ی اقامت خود و یا  به نماینده‌ی او اطلاع داده و از او تقاضا نماید که اقدام لازم برای نصب قیم به  عمل آورد.

ماده ۱۲۲۰ (تکلیف اقربای محجور): در صورت نبودن هیچ یک از ابوین یا عدم اطلاع آن‌ها انجام  تکلیف مقرر در ماده‌ی قبل به عهده‌ی اقربایی است که با شخص محتاج به قیم در یک  جا زندگی می‌نمایند.

ماده ۱۲۲۱ (تکلیف همسر محجور): اگر کسی به موجب ماده ۱۲۱۸ باید برای او نصب قیم شود زن یا  شوهر داشته باشد زوج یا زوجه نیز مکلف به انجام تکلیف مقرر در ماده ۱۲۱۹ خواهند  بود.

ماده ۱۲۲۲ (دادگاه صالح برای نَسب قیم): در هر موردی که دادستان به نحوی از انحا به وجود شخصی که  مطابق ماده ۱۲۱۸ باید برای او نصب قیم شود مسبوق گردید باید به دادگاه مدنی خاص  رجوع و اشخاصی را که برای قیمومت مناسب می‌داند به آن دادگاه معرفی کند. دادگاه  مدنی خاص از میان اشخاص مزبور یک یا چند نفر را به سمت قیم معین و حکم نصب او  را صادر می‌کند و نیز دادگاه مذکور می‌تواند علاوه بر قیم یک یا چند نفر را به  عنوان ناظر معین نماید دراین صورت دادگاه باید حدود اختیارات ناظر را نیز تعیین  کند. اگر دادگاه مدنی خاص اشخاصی را که معرفی شده‌اند معتمد ندید اشخاص دیگری  را از دادسرا خواهد خواست.
{ر.ک مواد۴۸ به بعد ق.ا.ح}
۱-در صورتی که در اقامتگاه محجور دادگاه صلاحیتدار نباشد، موضوع به نزدیک‌ترین دادگاه صالح رجوع می‌شود که اگر چندان تفاوتی از حیث دوری و نزدیکی نداشته باشد، مقصود نزدیک‌ترین دادگاه مدنی است، ولی دادگاه مدنی خاص، نزدیک‌ترین دادگاه عمومی صالح است. {خانواده، ج۲، ش۴۴۷}
۲-برای دیدن سایر قواعد مربوط به صلاحیت نسبی، {ر.ک ق.ا.ح}.
۳-رسیدگی به حَجر نیز ممکن است مقدمه نصب قیم قرار گیرد (مواد۵۷تا۵۹ ق.ا.ح) در این صورت، پس از قطعی شدن حکم حَجر، قیم معین می‌شود. {ر.ک ماده۶۵ ق.ا.ح}
۴-قیم میتواند سِمَتی را که دادگاه به او داده است رد کند (ماده۶۸ ق.ا.ح): {ر.ک خانواده، ج۲، ش۴۴۸ / ماده۶۸ ق.ا.ح}.
۵-عبارت «نصب قیم» در بند۳ از ماده۳ لایحه قانونی دادگاه مدنی خاص ناظر به مواردی است که مطابق قوانین مدنی و امور حسبی دادگاه‌ها موظفند برای صغار نصب قیم نمایند و عبارت مذکور به هیچ وجه شامل موضوع سرپرستی مذکور در قانون حمایت کودکان بدون سرپرست مصوب اسفند۵۳ که از حیث نحوه سرپرستی و شرایط به کلی با مفهوم قیمومت و مختصات آن متفاوت است نمی‌باشد. {ر.ک دیوان عالی کشور، رأی وحدت رویه قضایی، ش۶۰/۸ هیات عمومی: آراء وحدت قضایی از ۱۳۵۸/۸/۲۸ تا ۱۳۶۳/۴/۱۲، ص۳۵ (انتشارات دادگستری)}.

ماده ۱۲۲۳ (آیین رسیدگی به جنون و سَفَه): در مورد مجانین، دادستان باید قبلاً رجوع به خبره کرده  نظریات خبره را به دادگاه مدنی خاص ارسال دارد. در صورت اثبات جنون، دادستان به  دادگاه رجوع می‌کند تا نصب قیم شود. در مورد اشخاص غیررشید نیز دادستان مکلف  است که قبلاً به وسیله‌ی مطلعین اطلاعات کافیه در باب سفاهت او به دست آورده و  در صورتی که سفاهت را مسلم دید در دادگاه مدنی خاص اقامه‌ی دعوا نماید و پس از  صدور حکم عدم رشد برای نصب قیم به دادگاه رجوع نماید.

ماده ۱۲۲۴ (وظیفه دادستان در حفظ و نظارت بر اموال محجوران): حفظ و نظارت در اموال صغار و مجانین و اشخاص غیررشید مادام  که برای آن‌ها قیم معین نشده به عهده‌ی مدعی‌العموم خواهد بود. طرز حفظ و نظارت  مدعی‌العموم به موجب نظامنامه‌ی وزارت عدلیه معین خواهد شد.

ماده ۱۲۲۵ (اعلان حَجر): همین که حکم جنون یا عدم رشد یک نفر صادر و به توسط  محکمه‌ی شرع برای او قیم معین گردید مدعی‌العموم می‌تواند حجر آن را اعلان  نماید. انتشار حجر هر کسی که نظر به وضعیت دارایی او ممکن است طرف معاملات  بالنبسه عمده واقع گردد الزامی است.

ماده ۱۲۲۶ (دفتر ثبت محجوران): اسامی اشخاصی که بعد از کبر و رشد به علت جنون یا سفه  محجور می‌گردند باید در دفتر مخصوص ثبت شود. مراجعه به دفتر مزبور برای عموم  آزاد است.

ماده ۱۲۲۷ (لزوم نصب قیم از سوی دادگاه): فقط کسی را محاکم و ادارات و دفاتر اسناد رسمی به قیمومت  خواهند شناخت که نصب او مطابق قانون توسط دادگاه به عمل آمده باشد.

ماده ۱۲۲۸ (نصب قیم در خارج از کشور): در خارج ایران کنسول ایران و یا جانشین وی می‌تواندنسبت به  ایرانیانی که باید مطابق ماده ۱۲۱۸ برای آن‌ها قیم نصب شود و در حوزه‌ی مأموریت  او ساکن یا مقیم‌اند موقتاً نصب قیم کند و باید تا ۱۰ روز پس از نصب قیم مدارک  عمل خود را به وسیله‌ی وزارت امور خارجه به وزارت دادگستری بفرستد. نصب قیم  مزبور وقتی قطعی می‌گردد که دادگاه مدنی خاص تهران تصمیم کنسول یا جانشین او را  تنفیذ کند.

ماده ۱۲۲۹ (وظایف و اختیارات مأموران کنسولی): وظایف و اختیاراتی که به موجب قوانین و نظامات مربوطه در  مورد دخالت مدعیان عمومی در امور صغار و مجانین و اشخاص غیررشید مقرر است در  خارج ایران به عهده‌ی مأمورین قنسولی خواهد بود.

ماده ۱۲۳۰ (حکومت قراردادهای بین‌المللی): اگر در عهود و قراردادهای منعقده بین دولت ایران و دولتی  که مأمور قنسولی مأموریت خود را در مملکت آن دولت اجرا می‌کند ترتیبی برخلاف  مقررات دو ماده‌ی فوق اتخاذ شده باشد مأمورین مذکور مفاد آن دو ماده را تا حدی  که با مقررات عهدنامه یا قرارداد مخالف نباشد اجرا خواهند کرد.

ماده ۱۲۳۱ (محرومان از قیمومت): اشخاص ذیل نباید به سمت قیمومت معین شوند:
۱)کسانی که خود تحت ولایت یا قیمومت هستند؛
۲)کسانی که به علت ارتکاب جنایت یا یکی از جنحه‌های ذیل  به موجب حکم قطعی محکوم شده باشند:
سرقت، خیانت در امانت، کلاهبرداری، اختلاس، هتک ناموس یا  منافیات عفت، جنحه نسبت به اطفال، ورشکستگی به تقصیر. 
۳)کسانی که حکم ورشکستگی آن‌ها صادر و هنوز عمل ورشکستگی  آن‌ها تصفیه نشده است؛
۴)کسانی که معروف به فساد اخلاق باشند؛
۵)کسی که خود یا اقربای طبقه‌ی اول او دعوایی بر محجور  داشته باشد.
{ر.ک ماده۱۲۴۸ ق.م}

ماده ۱۲۳۲ (تقدم خویشان محجور): با داشتن صلاحیت برای قیمومت، اقربای محجور مقدم بر سایرین  خواهند بود.

ماده ۱۲۳۳ (لزوم اجازه شوهر برای قیمومت زن): زن نمی‌تواند بدون رضایت شوهر خود، سمت قیمومت را قبول  کند.

ماده ۱۲۳۴ (امکان تفکیک وظایف قیمان): در صورتی که محکمه بیش از یک نفر را برای قیمومت تعیین کند  می‌تواند وظایف آن‌ها را تفکیک نماید.
۱-همان گونه که چند قیم ممکن است مامور اداره دارایی و مواظبت و تربیت یک محجور شوند یا هر کدام مامور انجام دادن بخش ویژه‌ای از این مهم گردد، «برای چند نفر از اشخاص محتاج به قیم میتوان یک قیم معین نمود، مگر آن که امور هر یک از آن ها محتاج به قیم علی‌حده باشد» (ماده۶۰ ق.ا.ح).
۲-در موردی که یک قیم برای چند محجور معین می‌شود، او میتواند به نمایندگی از دو محجور معامله کند و خود عهده‌دار ایجاب و قبول دو طرف معامله شود و منع ماده۱۲۴۰ قانون مدنی شامل این فرض نمی‌شود. {ر.ک ماده۱۹۸ ق.م / خانواده، ج۲، ش۴۵۱}.
۳-ماده ۶۳ قانون امور حِسبی مقرر می‌دارد: «در مورد تعدد قیم و همچنین در موردی که ناظر معین شده است» دادگاه معین می‌کند که در صورت اختلاف نظر بین قیم‌ها و یا بین قیم و ناظر به دادگاه یا اشخاص ثالثی رجوع نمایند و یا ترتیب دیگری را برای رفع اختلاف پیش بینی نماید».
۴-در مورد مسؤولیت تضامنی قیم‌ها نسبت به اعمالی که به اشتراک انجام می‌دهند. {ر.ک ماده۹۴ ق.ا.ح}.

فصل سوم - در اختیارات و وظایف و مسئولیت قیم و حدود آن؛ نظارت مدعی‌العموم در امور صغار و مجانین و اشخاص غیر‌رشید
ماده ۱۲۳۵ (صلاحیت عام): مواظبت شخص مولی‌علیه و نمایندگی قانونی او در کلیه‌ی امور  مربوط به اموال و حقوق مالی او با قیم است.
{ر.ک ماده۱۲۱۷ ق.م}

ماده ۱۲۳۶ (دادن صورت جامع از دارایی مولی‌علیه): قیم مکلف است قبل از مداخله در امور مالی مولی‌علیه صورت  جامعی از کلیه‌ی دارایی او تهیه کرده و یک نسخه از آن را به امضای خود برای  دادستانی که مولی‌علیه در حوزه‌ی آن سکونت دارد بفرستد و دادستان یا نماینده‌ی  او باید نسبت به میزان دارایی مولی‌علیه تحقیقات لازمه به عمل آورد.
{ر.ک ماده۷۶ ق.ا.ح}

ماده ۱۲۳۷ (تعیین مخارج سالیانه مولی‌علیه): مدعی‌العموم یا نماینده‌ی او باید بعد از ملاحظه‌ی صورت  دارایی مولی‌علیه مبلغی را که ممکن است مخارج سالیانه مولی‌علیه بالغ بر آن  گردد و مبلغی را که برای اداره کردن دارایی مزبور ممکن است لازم شود معین  نماید. قیم نمی‌تواند بیش از مبالغ مزبور خرج کند مگر با تصویب مدعی‌العموم.

ماده ۱۲۳۸: قیمی که تقصیر در حفظ مال مولی‌علیه بنماید مسئول ضرر و  خساراتی است که از نقصان یا تلف آن مال حاصل شده اگر چه نقصان یا تلف مستند به  تفریط یا تعدی قیم نباشد.
{ر.ک ماده۶۳۱ ق.م}
۱-قدر متیقن از فرض ماده۱۲۳۸ موردی است که تلف در حالی رخ می‌دهد که قیم در حال تعدی و تفریط است. ولی فرضی که قیم دست از خطا شسته و به راه صواب و اجرای امانت می‌رود و آنگاه تلف رخ می‌دهد مورد تردید است و به نظر می‌رسد که چون صفت امانت به او باز می‌گردد، نباید او را به خطایی گرفت که سپری شده است. {ر.ک خانواده، ج۲، ش۴۷۵ / ع.م، ج۴، ش۳۴}. و برای دیدن نظر مخالف که امین مقصر را در هرحال ضامن خسارت تلف آن می‌داند، {ر.ک دکتر سیدحسن امامی، ج۲، ص۱۷۲}.
۲-تفاوت وضع قیم با مستودع و مستاجر و مستعیر و مانند این ها در ریشه و منبع نیابت و امانت است: منبع گروه نخست قرارداد مالک با امین است، ولی نیابت قیم «قانونی - قضایی» است و اراده محجور در آن دخالت ندارد ولی در هر حال، تقصیر امین سبب زوال منبع امانت نمی‌شود و تعدی و تفریط مانع اطلاق امین بر مقصر است که ضمان ویژه خود را دارد و با رفع آن وضع به حال عادی باز می‌گردد.

ماده ۱۲۳۹ (مسئولیت ناشی از نقص صورت‌دارایی): هر گاه معلوم شود که قیم عامداً مالی را که متعلق به  مولی‌علیه بوده جزو صورت دارایی او قید نکرده و یا باعث شده است که آن مال در  صورت مزبور قید نشود مسئول هر ضرر و خساراتی خواهد بود که از این حیث ممکن است  به مولی‌علیه وارد شود. به علاوه در صورتی که عمل مزبور از روی سوءنیت بوده قیم  معزول خواهد شد.
{ر.ک بند۶ ماده۱۲۴۸ ق.م}

ماده ۱۲۴۰ (منع قیم از معامله با خود): قیم نمی‌تواند به سمت قیمومت از طرف مولی‌علیه با خود  معامله کند اعم از این که مال مولی‌علیه را به خود منتقل کند یا مال خود را به  او انتقال دهد.
۱-معامله با خود در صورتی است که قیم به عنوان اصیل و طرف معامله در آن دخالت داشته باشد و توضیح بخش اخیر ماده این نکته را به خوبی می‌رساند. پس هیچ مانعی ندارد که قیم به عنوان نمایندگی یا قیمومت از طرف دیگری با مولی‌علیه معامله کند. {ر.ک ماده۱۲۳۴، یادداشت ش۲.
۲-معامله با خود اعم است از عقود تملیکی و عهدی و نباید از مثال پایان ماده نتیجه گرفت که ماده۱۲۴۰ ویژه عقود تملیکی است. {ر.ک خانواده، ج۲، ش۴۶۲}.
۳-هیچ مانعی ندارد که قیم مال خود را به مولی‌علیه ببخشد یا به رایگان صلح کند و به قیمومت از طرف او آن را بپذیرد، زیرا احتمال ورود ضرر به محجور نمی‌رود. {همان کتاب}.

ماده ۱۲۴۱ (معاملاتی که نیاز به تصویب دادستان دارد): قیم نمی‌تواند اموال غیرمنقول مولی‌علیه را بفروشد و یا  رهن گذارد یا معامله‌ای کند که در نتیجه‌ی آن، خود، مدیون مولی‌علیه شود مگر با  لحاظ غبطه‌ی مولی‌علیه و تصویب مدعی‌العموم. درصورت اخیر شرط حتمی تصویب  مدعی‌العموم ملائت قیم می‌باشد و نیز نمی‌تواند برای مولی‌علیه بدون ضرورت و  احتیاج قرض کند مگر با تصویب مدعی‌العموم.
{ر.ک ماده۸۳ ق.ا.ح}
۱-حکم ماده۱۲۴۱ قانون مدنی شامل صلح در مقام بیع هم می‌شود، زیرا علت منع قانون اثر بیع است نه صورت آن و توجه قانونگذار به آثار عمومی بیع(تملیک در برابر عوض) است نه آثار ویژه و فرعی آن، مانند خیار مجلس یا ایجاد حق شفعه. {ر.ک خانواده، ج۲، ش۴۶۱}.
۲-تصویب دادستان به طور کامل جای شرط «ضرورت و احتیاج» را در مورد وام گرفتن نمی‌گیرد؛ شرطی است که بر آن افزوده می‌شود و نباید از ظاهر ماده۱۲۴۱ نتیجه گرفت که دادستان میتواند وام غیر ضروری را اجازه دهد، منتها، باید بین وام ضروری و مفید تفاوت گذارد: ۱)وام‌های مورد نیاز برای رفع احتیاجات ضروری، مانند موردی که مولی‌علیه بیمار یا گرسنه است، بدون اینکه قیم به انتظار تصویب دادستان بنشیند گرفته می‌شود؛ ۲)ولی وام‌هایی را که قیم به منظور مصلحت گرایی و اداره نافع دارایی لازم می‌بیند باید با تصویب دادستان بگیرد. {همان کتاب}.
۳-در موردی که ضمان به موجب قرارداد خصوصی نوعی وثیقه شخصی در برابر طلبکار باشد، موضوع تابع موردی است که قیم مال محجور را به دیگری واگذارد و بدون تصویب دادستان اختیار ندارد. هم چنین است وام دادن مال محجور به دیگران و ضمان (نقل ذمه) از دِین دیگران. {همان کتاب}.

ماده ۱۲۴۲ (صلح دعاوی): قیم نمی‌تواند دعوی مربوط به مولی‌علیه را به صلح خاتمه  دهد مگر با تصویب مدعی‌العموم.
۱-ارجاع به داوری نیز نوعی مصالح است و باید با تصویب دادستان انجام شود، هرچند که در قانون منع صریحی ندارد. {ر.ک خانواده، ج۲، ش۴۶۱}.
۲-در مورد تراضی در تقسیم، {ر.ک ماده۳۱۳ ق.ا.ح} که طرح دعوا در دادگاه را ضروری می‌سازد.

ماده ۱۲۴۳ (گرفتن تضمین از قیم): در صورت وجود موجبات موجه، دادستان می‌تواند از دادگاه  مدنی خاص تقاضا کند که از قیم تضمیناتی راجع به اداره‌ی اموال مولی‌علیه  بخواهد. تعیین نوع تضمین به نظر دادگاه است. هر گاه قیم برای تعیین نوع تضمین  حاضر نشد، از قیمومت عزل می‌شود.

ماده ۱۲۴۴ (دادن حساب تصدی سالیانه به دادستان): قیم باید لااقل سالی یک مرتبه حساب تصدی خود را به  مدعی‌العموم یا نماینده‌ی او بدهد و هر گاه در ظرف یک ماه از تاریخ مطالبه‌ی  مدعی‌العموم حساب ندهد به تقاضای مدعی‌العموم معزول می‌شود.

ماده ۱۲۴۵ (دادن حساب تصدی به مولی‌علیه سابق و قیم بعدی): قیم باید حساب زمان تصدی خود را پس از کبر و رشد یا رفع  حجر به مولی‌علیه سابق خود بدهد. هر گاه قیمومت او قبل از رفع حجر خاتمه یابد  حساب زمان تصدی باید به قیم بعدی داده شود.
{ر.ک ماده۶۶۸ ق.م}
۱-حکم ماده۱۲۴۵ قانون مدنی از قواعد مربوط به نظم عمومی است و هیچ قراردادی نمیتواند قیم را از دادن صورت حساب زمان تصدی معاف کند. {ر.ک خانواده، ج۲، ش۴۶۷}.
۲-در موردی که محجور فوت می‌کند، حساب زمان تصدی باید به وراث تسلیم شود. {همان کتاب}.
۳-گذشته از دادن صورت حساب، قیم باید در پایان سِمَت خود اموال مولی‌علیه را به تصرف قیم بعدی یا شخص او (در صورت زوال حَجر) یا وارثان او (در صورت مرگ محجور بدهد. {ر.ک ماده۷۸ ق.ا.ح}.
۴-وظیفه حفظ اموال از زمان زوال قیمومت تا زمان تحویل آن به شخص با صلاحیت با قیم است. {ر.ک ماده۹۲ ق.ا.ح.}. و در مورد وظیفه دادستان در صورت فوت قیم، {ر.ک ماده۹۰ همان قانون}.

ماده ۱۲۴۶ (اجرت قیم): قیم می‌تواند برای انجام امر قیمومت، مطالبه‌ی اجرت کند.  میزان اجرت مزبور با رعایت کار قیم و مقدار اشتغالی که از امر قیمومت برای او  حاصل می‌شود و محلی که قیم در آن جا اقامت دارد و میزان عایدی مولی‌علیه تعیین  می‌گردد.

ماده ۱۲۴۷ (امکان تعیین اشخاص طبیعی و حقوقی به عنوان ناظر): مدعی‌العموم می‌تواند اعمال نظارت در امور مولی‌علیه را  کلاً یا بعضاً به اشخاص موثق یا هیأت یا مؤسسه واگذار نماید. شخص یا هیأت یا  مؤسسه که برای اعمال نظارت تعیین شده در صورت تقصیر یا خیانت، مسئول ضرر و  خسارت وارده به مولی‌علیه خواهند بود.

فصل چهارم - در موارد عزل قیم
ماده ۱۲۴۸: در موارد ذیل قیم معزول می‌شود:
۱)اگر معلوم شود که قیم فاقد صفت امانت بوده و یا این صفت  از او سلب شود؛
۲)اگر قیم مرتکب جنایت و یا مرتکب یکی از جنحه‌های ذیل  شده و به موجب حکم قطعی محکوم گردد:
سرقت، خیانت در امانت، کلاهبرداری، اختلاس، هتک ناموس،  منافیات عفت، جنحه نسبت به اطفال، ورشکستگی به تقصیر یا تقلب 
۳)اگر قیم به علتی غیر از علل فوق محکوم به حبس شود و  بدین جهت نتواند امور مالی مولی‌علیه را اداره کند؛
۴)اگر قیم ورشکسته اعلان شود؛
۵)اگر عدم لیاقت یا توانایی قیم در اداره‌ی اموال  مولی‌علیه معلوم شود؛
۶)در مورد مواد۱۲۳۹، ۱۲۴۳، ۱۲۴۴ با تقاضای مدعی‌العموم.
۱-تقسیم جرایم به جنایت و جُنحه و خلاف به اعتبار شدت و ضعف مجازات است و تقسیم جدید (حدود و قصاص و دیات و تعزیرات) برحسب نوع جرایم است و منافاتی با هم ندارد. پس نباید قانون مجازات اسلامی را از هر حیث مغایر ماده۷ قانون جزای عمومی شمرد.
۲-در نظام جدید تمام جرایمی که در صلاحیت دادگاه کیفری یک قرار گرفته است مانع از تصدی قیم و از اسباب عزل اجباری او است و در زمره جنایات(جرایم مهم) است. {ر.ک خانواده، ج۲، ش۴۸۸}.
۳-حکم عزل قیم، تاسیسی و ناظر به آینده است و موقعیت او را تغییر می‌دهد با وجود این، اعمالی که قیم پیش از ابلاغ حکم عزل به او انجام داده نافذ است. {ر.ک ماده۶۸۰ ق.م. و ماده۱۰۰ ق.ا.ح}.

ماده ۱۲۴۹ (انعزال قیم): اگر قیم مجنون یا فاقد رشد گردد منعزل می‌شود.
-حکم انعزال جنبه اعلامی دارد و از زمان حَجر قیم مؤثر است و در گذشته اثر دارد و اعمال حقوقی او را باطل می‌کند بدون اینکه منوط به ابلاغ حکم به قیم باشد. {ر.ک خانواده، ج۲، ش۴۹۰}. همچنین است در فرضی که حَجر مولی‌علیه پایان می‌پذیرد و سِمَت قیم بر این مبنا از بین می‌رود. {ر.ک ماده۱۲۳۵ ق.م}.

ماده ۱۲۵۰ (تعلیق قیمومت / قیم موقت): هر گاه قیم در امور مربوطه به اموال مولی‌علیه یا جنحه یا  جنایت نسبت به شخص او مورد تعقیب مدعی‌العموم واقع شود محکمه به تقاضای  مدعی‌العموم موقتاً قیم دیگری برای اداره‌ی اموال مولی‌علیه معین خواهد کرد.
-مبنای حکم ماده۱۲۵۰ (تعارض نفع محجور با قیم) در سایر مواردی هم که بین قیم و محجور تعارض منفعت وجود دارد (مانند تقسیم مال مشترک بین آن دو) قابل اعمال است و می توان در مقابله با منافع قیم دایم، برای محجور قیم اتفاقی یا موقت تعیین کرد. {ر.ک {ر.ک ماده۱۲۳۵ ق.م}۴۹۱}.

ماده ۱۲۵۱ (شوهر کردن قیم): هر گاه زن بی‌شوهری ولو مادر مولی‌علیه که به سمت قیمومت  معین شده است اختیار شوهر کند باید مراتب را در ظرف یک ماه از تاریخ انعقاد  نکاح به دادستان حوزه‌ی اقامت خود یا نماینده‌ی او اطلاع دهد. در این صورت  دادستان یا نماینده‌ی او می‌تواند با رعایت وضعیت جدید آن زن، تقاضای تعیین قیم  جدید و یا ضم ناظر کند.

ماده ۱۲۵۲ (ضمانت‌اجرای ماده۱۲۵۱): در مورد ماده قبل اگر قیم ازدواج خود را در مدت مقرر به  مدعی‌العموم یا نماینده او اطلاع ندهد مدعی‌العموم می‌تواند تقاضای عزل او را  بکند.
-درخواست عزل دادستان اختیاری است نه اجباری. {ر.ک {ر.ک ماده۱۲۳۵ ق.م}۲۸۹}.

فصل پنجم - در خروج از تحت قیمومت
ماده ۱۲۵۳ (زوال حَجر): پس از زوال سببی که موجب تعیین قیم شده، قیمومت مرتفع  می‌شود.

ماده ۱۲۵۴ (درخواست خروج از قیمومت): خروج از قیمومت را ممکن است خود مولی‌علیه یا هر شخص  ذی‌نفع دیگری تقاضا نماید. تقاضانامه ممکن است مستقیماً یا توسط دادستان  حوزه‌ای که مولی‌علیه در آن جا سکونت دارد یا نماینده‌ی او به دادگاه مدنی خاص  همان حوزه داده شود.

ماده ۱۲۵۵ (تحقیق درباره رفع حَجر / اعلان رفع حَجر): در مورد ماده قبل مدعی‌العموم یا نماینده‌ی او مکلف است  قبلاً نسبت به رفع علت، تحقیقات لازمه به عمل آورده مطابق نتیجه‌ی حاصله از  تحقیقات، در محکمه اظهار عقیده نماید. در مورد کسانی که حجر آن‌ها مطابق ماده ۱۲۲۵ اعلان می‌شود رفع حجر نیز باید اعلان گردد.

ماده ۱۲۵۶ (ثبت رفع حَجر): رفع حجر هر محجور باید در دفتر مذکور در ماده۱۲۲۶ و در  مقابل اسم آن محجور قید شود.

جلد سوم در ادله اثبات دعوی
ماده ۱۲۵۷ (اثبات حق): هر کس مدعی حقی باشد باید آن را اثبات کند و مدعی علیه هرگاه در مقام دفاع مدعی امری شود که محتاج به دلیل باشد اثبات امر بر عهدۀ او است.
۱-به طور معمول مدعی کسی است که دادخواست می‌دهد و رد مال یا انجام دادن کاری را می‌خواهد. ولی گاه در جریان دعوا نیز طرف او برای دفاع از خود امری را ادعا می‌کند که خلاف اصل یا ظاهر است و باید اثبات کند؛ مانند ادعای پرداخت نفقه، بدهی، وجود قوه قاهره و انجام دادن کار مورد تعهد. {ر.ک مقدمه علم حقوق، ش۳۲۸ / دکتر سیدحسن امامی، ج۶، ص۱۳}.
۲-گفته‌ای که مخالف اصل عدم یا استصحاب یا برائت یا سایر اصول حقوقی و اماره‌ها و فرض‌های قانونی است، یا خلاف ظاهر و جریان طبیعی و متعارف امور است، ادعاست و بدون دلیل پذیرفته نمی‌شود. {همان کتاب}.
۳-دلیل عبارت از امری است که اصحاب دعوا برای اثبات یا دفاع از دعوا به آن استناد می‌نمایند (ماده۱۹۴ ق.آ.د.م). با وجود این، دلیل تنها در اثبات یا دفاع از دعوا به کار نمی‌آید؛ اجرای حق در روابط اجتماعی نیاز به اثبات و آوردن دلیل دارد هرچند که این روابط به صورت دعوا در دادگاه طرح نشده باشد؛ مانند نیاز به ارائه سند مالکیت به سردفتر برای فروش ملک. و گاه نیز دلیل از لوازم اجرای حق است؛ مانند حضور دو شاهد در طلاق.
۴-اثبات وقایع و اعمال حقوقی سبب حق (مسائل ماهوی) با مدعی است ولی مبانی قانونی دعوا را دادگاه باید احراز کند و به طور معمول نیاز به اثبات ندارد. {همان کتاب، ش۳۲۹}.
۵-در مواردی که دادگاه به حکم قوانین ایران باید قانون خارجی را اجرا کند، ذی‌نفع باید وجود آن قانون یا عرف یا رویه قضایی مستند خود را در دادگاه ثابت کند بدون اینکه مانع کاوش دادگاه شود یا دادرس را پایبند سازد.
۶-برای دیدن تعریف دعوا و رابطه آن با حق، {ر.ک مقدمه علم حقوق، ش۳۱۳ / اعتبار امر قضاوت شده در دعاوی مدنی، ش۴۵ به بعد}.
۷-قواعد مربوط به دلیل و اداره آن امری است. {ر.ک ناصر کاتوزیان، اثبات و دلیل اثبات، ج۱، ش۲۰}.
۸-چون طبق ماده۱۲۵۷ قانون مدنی، مدعی باید حق خود را اثبات نماید، بنابراین در صورتی که شرکتی مدعی باشد که بین نام (دیازیل) یا (نوازیل) به اندازه‌ای شباهت وجود دارد که موجب اشتباه مصرف کنندگان عادی می‌شود، بر عهده شرکت است که ثابت نماید چنین شباهتی وجود دارد و در صورتی که از طرف خواهان چنین دلیلی در این زمینه به دادگاه داده نشود و دادگاه هم به تشخیص وجود چنین شباهتی  دلیلی ذکر نکند، نظر به این که حکم دادگاه قانوناً باید متکی به دلیلی که طرفین تسلیم کرده‌اند، باشد لذا صدور حکم بر ابطال علامت مربوط به خوانده صحیح نخواهد بود. {رأی شماره۱۴۶۳- ۱۳۳۴/۷/۲۴ شعبه ۴ دیوان عالی کشور}.

ماده ۱۲۵۸ (دلایل اثبات دعوا): دلائل اثبات دعوی از قرار ذیل است:
۱)اقرار؛ ۲)اسناد کَتبی؛ ۳)شهادت؛ ۴)امارات؛ ۵)قسم.
۱-به این دلایل باید مشاهدات دادرس را نیز افزود. گاه از معاینه محل و مشورت با کارشناس حقایقی به دست می‌آید که با هیچ کدام از اقسام سنتی دلایل احراز نمی‌شود (مواد۲۴۸ به بعد ق.آ.د.م).
۲-علم گاه دلایلی در اختیار دادرس می‌گذارد که انطباق آن با دلایل سنتی و مرسوم دشوار است مانند ضبط صوت، فکس (پست تصویری) و اطلاعات رایانه‌ای. اعتبار این گونه دلایل تابع قواعد عمومی اماره است.
۳-در مقام دفاع از دعوا نیز به دلایل مندرج در ماده۱۲۵۸ میتوان استناد کرد. (ر.ک ماده۱۲۵۷ ق.م). دفاع ممکن است به صورت ایراد انجام شود یعنی استناد به امری که مانع از استماع دعوا می‌شود؛ مانند ایراد مرور زمان یا عدم توجه دعوا یا صلاحیت. {ر.ک مقدمه علم حقوق، ش۳۱۷}.
۴-برای دیدن اعتبار علم قاضی و حدود آن، {ر.ک اثبات و دلیل اثبات، ج۱، ش۲۵}.
۵-برای دیدن قواعد تمییز قانون حاکم بر دلیل، {ر.ک همان، ش۹۸ به بعد}.

کتاب اول - در اقرار
باب اول - در شرایط اقرار
ماده ۱۲۵۹ (تعریف): اقرار عبارت از اخبار به حقی است برای غیر بر ضرر خود.
۱-اخبار از حقی که پیش از اقرار برعهده اعلام کننده قرار گرفته اقرار است؛ ولی اخبار از حقی که در آینده به سود دیگری به وجود می‌آید، وعده به ایجاد آن در آینده است. {ر.ک اثبات و دلیل اثبات، ج۱، ش۱۱۲}.
۲-اگر شخصی وجود حقی را در روابط بین دیگران تایید و اعلان کند، اقدام او را شهادت یا گواهی می‌نامند نه اقرار. {ر.ک مقدمه علم حقوق، ش۳۳۲ / دکتر سیدحسن امامی، ج۶، ص۲۴}.
۳-درباره ماهیت اقرار اختلاف وجود دارد: بعضی آن را در زمره ایقاعات می‌آورند بدین اعتبار که تنها با اراده مقر واقع می‌شود بعض دیگر به دلیل این که اقرار چهره انشایی ندارد و اخبار است آن را از اعمال حقوقی نمی‌شمارند. {ایقاع، ش۵}.
۴-از واژه «اخبار» در تعریف ماده۱۲۵۹ قانون مدنی به خوبی بر می‌آید که اعلان و بیان مقصود مقر از ارکان اصلی وقوع اقرار است؛ برخلاف «انشا» که در ضمیر و نهاد شخص نیز قابل وقوع است و اعلام آن کشف از واقع می کند.
۵-لزومی ندارد که مقر به قصد «اخبار به زیان خویش» اقدام کند: چنان که اگر خوانده دعوا بدون این که بخواهد خواهان را از اثبات رویدادی بی‌نیاز کند یا ضمن گفته‌های خود مطلبی را بپذیرد که به زیان خود و سود طرف باشد، اعلام او به عنوان اقرار پذیرفته می‌شود. {ر.ک خانواده، ج۲، ش۳۵۴}.
۶-برای تفصیل تعریف اقرار، {ر.ک دکتر فتح‌الله امیری دولت شاهی، اقرار مدنی، رساله دکتری، ص۱۲ به بعد / اثبات و دلیل اثبات، ج۱، ش۱۱۲}.

ماده ۱۲۶۰ (وقوع اقرار با بیان الفاظ): اقرار واقع می‌شود به هر لفظی که دلالت بر آن نماید.
۱-اقرار تشریفات خاص ندارد و تنها شرط آن اعلان اراده مقر(اخبار) یا اخبار بر وجود حق دیگری بر او است. اقرار ممکن است خارج از دادگاه واقع شود یا ضمن دادرسی (ماده۲۰۳ ق.آ.د.م).
۲-اقرار شفاهی خارج از دادگاه را در صورتی با شهادت میتوان اثبات کرد که اصل دعوا به شهادت قابل اثبات باشد (ماده۱۲۷۹ ق.م).
۳-لفظ وسیله معمول بیان اقرار است، ولی اشاره و عمل نیز میتواند دلالت صریح و مستقیم بر وجود اقرار کند (ماده۱۲۶۱ ق.م). {ر.ک اثبات و دلیل اثبات، ج۱، ش۲۱۰}.

ماده ۱۲۶۱ (وقوع اقرار به اشاره): اشاره‌ی شخص لال که صریحاً حاکی از اقرار باشد صحیح است.
{ر.ک ماده۱۹۲  ق.م}
-اقرار کَتبی در حکم اقرار شفاهی است. (ماده۱۲۸۰ ق.م).

ماده ۱۲۶۲ (شرایط مُقِر): اقرارکننده باید بالغ و عاقل و قاصد و مختار باشد،  بنابراین اقرار صغیر و مجنون در حال دیوانگی و غیرقاصد و مکره مؤثر نیست.
۱-آنچه در اقرار به عمد باید صورت گیرد بیان مفاد اعلام است نه اقرار به سود طرف دیگر و به زیان خود. کافی است مقر رویدادی را بپذیرد که دارای آثار حقوقی به زیان او باشد و دیگری از آن سود ببرد، هرچند که مقر قصد این نتیجه را نداشته باشد. {اثبات و دلیل اثبات، ج۱، ش۱۲۱}
۲-هرکس که اختیار انجام دادن کاری را دارد اختیار اقرار به آن را نیز داراست. {مقدمه علم حقوق، ش۳۳۴}.
۳-برای دیدن بی‌اعتباری اقرار ناشی از شکنجه، {ر.ک اصل۳۸ قانون اساسی}: «هرگونه شکنجه برای گرفتن اقرار و یا کسب اطلاع ممنوع است. اجبار شخص به شهادت و اقرار و سوگند مجاز نیست و چنین شهادت و اقرار و سوگندی فاقد ارزش و اعتبار است..».
۴-در مُقِرٌ‌لَه اهلیت تصرف شرط نیست، زیرا اراده او در تحقق اقرار نقشی ندارد. ولی باید اهلیت تملک داشته باشد. {ر.ک ماده۱۲۶۶ ق.م}.
۵-اقرار ناشی از اکراه نیز مانند اقرار دیوانه و غیرقاصد باطل است نه غیرنافذ. برای دیدن نظر مخالف، {ر.ک دکتر جعفری لنگرودی، دانش‌نامه حقوقی، ج۱، ص۵۶۴و۵۶۵}.
۶-اقرار صغیر ممیز در مواردی که قانون حق تصرف در اموال را به او داده نافذ است. {ر.ک دکتر سیدحسن امامی، ج۶، ص۳۰}. همچنین است اقرار مجنون ادواری درحال افاقه، چنان‌که در متن ماده می‌خوانیم «اقرار مجنون در حال دیوانگی».
۷-مقصود از «قاصد» که در زمره شرایط اقرار کننده آمده است قاصد به اخبار است نه انشاء یعنی اقرار کننده باید به آنچه می‌گوید قاصد باشد؛ گفتار به هزل و شوخی و تعارف اثر حقوقی ندارد و حقی را بر عهده گوینده ثابت نمی‌کند.

ماده ۱۲۶۳ (اقرار سفیه): اقرار سفیه در امور مالی مؤثر نیست.
۱-مفهوم مخالف ماده۱۲۶۳ قانون مدنی این است که اقرار سفیه در امور غیرمالی (مانند طلاق و نکاح و نسب) موثر است، هرچند دارای آثار مالی باشد. برای دیدن نظر مخالف، {ر.ک دکتر فتح‌الله امیری دولت شاهی، اقرار مدنی، ص۴۲}.
۲-امکان تنفیذ اعمال سفیه ویژه امور انشایی است و در اخبار رعایت نمی‌شود. {همان، ج۱، ش۱۲۵}.

ماده ۱۲۶۴ (اقرار مُفَلَّس و ورشکسته): اقرار مفلس و ورشکسته نسبت به اموال خود بر ضرر دیان نافذ  نیست.
-عنوان «مفلس» از موقعیت‌های حذف شده در حقوق کنونی است و معسر به جای آن اقرار گرفته است و معسر اهلیت اقرار را از دست نمی‌دهد، هم‌چنان که اختیار تصرف در اموال خود را نیز حفظ می‌کند.

ماده ۱۲۶۵ (اقرار مدعی افلاس و ورشکستگی): اقرار مدعی افلاس و ورشکستگی در امور راجعه به اموال خود  به ملاحظه‌ی حفظ حقوق دیگران منشأ اثر نمی‌شود، تا افلاس یا عدم افلاس او معین  گردد.

ماده ۱۲۶۶ (اهلیت و امکان تملک در مُقِرٌ‌لَه): در مُقِرٌّ‌لَه اهلیت شرط نیست لیکن بر حسب قانون باید بتواند  دارای آن چه که به نفع او اقرار شده است بشود.
۱-امتناع طبیعی و عقلی نیز مانند امتناع قانونی مانع نفوذ اقرار است. بنابراین، اقرار به نَسَب طفلی که مسن‌تر از پدر است، مانند اقرار به نَسَب طفل متولد از زنا موثر نیست. {ر.ک ماده۱۲۶۹ ق.م}
۲-مشهور فقیهان اقرار به سود حمل را به طور مطلق جایز می‌شُمارَد، خواه اقرار کننده به سبب آن تصریح کند یا از سبب تملک حمل سخنی نگوید. {همان، ج۱، ش۱۲۶}. ولی اگر به سببی اشاره کند که تملک حمل از آن ناحیه ممکن نیست (مانند اقرار به معامله‌ای که با حمل کرده است) اقرار اثری ندارد.

ماده ۱۲۶۷ (اقرار به نفع متوفی): اقرار به نفع متوفی درباره‌ی ورثه‌ی او مؤثر خواهد بود.
۱-اقرار به عنوان واقعه حقوقی برای همه قابل استناد است، هرچند که اثر مستقیم آن اثبات حق به سود مقرّ‌له است.
۲-وارثان متوفی حقی را که اقرار برای او اثبات کرده است به میراث می‌برند و میتوانند به اقراری که به سود مورث شده است، استناد کنند.

ماده ۱۲۶۸ (اقرار معلق): اقرار معلق مؤثر نیست.
۱-اخبار به حق به طور معلق معقول نیست زیرا از واقعیتی در گذشته حکایت می‌کند، ولی موضوع اقرار (مُقِرٌ‌بِه) ممکن است حقی معلق باشد، هم‌چنان که انشاء نیز ممکن است سببی معلق را به وجود آوَرَد (مانند انشاء عقد و تملیک معلق).
۲-اقرار معلق را با اقرار به حق معلق نباید اشتباه کرد: در فرض نخست، اقرار اثری ندارد؛ ولی، در فرض دوم اخبار از وجود حق صورت می‌پذیرد و در امکان و نفوذ آن تردید نباید کرد. {ر.ک همان، ج۱، ش۱۲۳}.

ماده ۱۲۶۹ (اقرار به ممنوع عقلی دعاوی و شرعی): اقرار به امری که عقلاً یا عادتاً ممکن نباشد و یا بر حسب  قانون صحیح نیست اثری ندارد.
۱-دلیل کذب اقراری که به حکم عقل یا عادت امکان ندارد با خود آن همراه است و باید آن را از جمله مواردی شناخت که کذب اقرار نزد دادگاه ثابت شده است. {ر.ک ماده۱۲۷۶ ق.م}.
۲-ممنوع قانونی در حکم ممنوع عقلی است و اقرار به آن اثر ندارد، مانند اقرار به نَسَب طفل ناشی از زنا. با وجود این، اقرار به چنین نَسَبی از نظر تبدیل دِین طبیعی مربوط به انفاق به دِین مدنی و احراز مسؤولیت مدنی پدر یا مادر موثر است، زیرا این امور را قانون منع نکرده است.
۳-قانون چنین فرض می‌کند که اخبار هر کس به زیان خود با واقع منطبق است، زیرا هیچ عاقلی به زیان خویش اقرار نمی‌کند: یعنی دلالت اقرار به واقعه موضوع آن مبتنی بر اماره قانونی راست بودن آن است. {ر.ک خانواده، ج۲، ش۳۵۲}. به همین دلیل خلاف اقرار را با سایر دلایل می‌توان اثبات کرد و اقراری که کذب یا امتناع وقوع مفاد آن احراز شود اثر ندارد.

ماده ۱۲۷۰ (اقرار به سود حمل): اقرار برای حمل در صورتی مؤثر است که زنده متولد شود.
-برای اینکه اخبار به وجود حق برای غیر تحقق یابد، باید بتوان بر او اطلاق شخص کرد و حمل در صورتی این وصف را پیدا می‌کند که زنده متولد شود. {ر.ک ماده۹۵۷ ق.م}.

ماده ۱۲۷۱ (اقرار به سود مجهول): مُقِرٌّ‌لَه اگر به کلی مجهول باشد اقرار اثری ندارد و اگر  فی‌الجمله معلوم باشد مثل اقرار برای یکی از دو نفر معین، صحیح است.
۱-در صورتی که مقرّ‌له قابل تعیین باشد، مثل اقرار برای یکی از دو نفر معین، دادگاه میتواند مقر را به تعیین مقرّ‌له اجبار کند و به نظر می‌رسد که نظریه اجبار در قانون آیین دادرسی مدنی سابق (ماده۷۲۹) در این فرض قابل اعمال باشد، زیرا هر که چنین اقرار مرددی کند موظف به بیان واقعیت است و هریک از اشخاص ذی‌نفع میتواند اجرای این تکلیف را از او بخواهد.
۲-موضوع اقرار نیز باید قابل تعیین باشد، وگرنه اثری ندارد. {ر.ک مقدمه علم حقوق، ش۳۳۶}.

ماده ۱۲۷۲ (تکذیب مفاد اقرار): در صحت اقرار، تصدیق مُقِرٌّ‌لَه شرط نیست لیکن اگر مفاد اقرار  را تکذیب کند اقرار مزبور در حق او اثری نخواهد داشت.
۱-اثر تکذیب اقرار وسیله‌ای است تا هیچ کس نتواند بدون رضای دیگری حقی برای او به وجود آورد.
۲-برای دیدن حکم استثنایی اقرار به نَسَب، {ر.ک ماده۱۲۷۳ ق.م}.
۳-اگر خواهان مقداری پول بابت اجاره‌بها مطالبه کند و خوانده در پاسخ بگوید که آن مبلغ را بدهکار است، ولی سبب بدهی او قرضی است که از خواهان گرفته و هنوز برعهده دارد، اثر چنین اقراری در حدود خود نافذ است و خواهان میتواند از آن استفاده کند. {همان، ج۱، ش۱۲۴}.

ماده ۱۲۷۳ (اقرار به نَسَب): اقرار به نسب در صورتی صحیح است که اولاً تحقق نسب بر حسب  عادت و قانون ممکن باشد، ثانیاً کسی که به نسب او اقرار شده تصدیق کند مگر در  مورد صغیری که اقرار بر فرزندی او شده به شرط آن که منازعی در بین نباشد.
۱-شرط نخست ماده۱۲۷۳ قانون مدنی در مورد اقرار به نَسَب، در واقع اجرای قاعده مندرج در ماده۱۲۶۹ قانون مدنی در این باره است. ولی شرط دوم (ثانیا) استثنایی بر حکم ماده۱۲۷۲ قانون مدنی نسبت به عدم تاثیر تصدیق مقرّ‌له در نفوذ اقرار است.
۲-لزوم تصدیق مقرّله بدین سبب است که نَسَب مورد اقرار برای او نیز تکالیف و زیان‌هایی به بار می‌آورد و در این زمینه اقرار تنها به سود غیر و بر ضرر مقر نیست، چنان‌که اقرار به نَسَب فرزند تکلیف انفاق به پدر را در مورد ضروری بر دوش او می‌نهد و پدر نیز از او ارث می‌برَد. {ر.ک خانواده، ج۲، ش۳۵۷}.
۳-اگر کسی اقرار به ابوت دیگری که دارای نَسَبی شناخته شده است بکند، این اقرار در نَسَب اثر ندارد، هرچند که مقرّ‌له نیز کبیر باشد و آن را تصدیق کند. {ر.ک همان کتاب، ش۳۵۷و۳۶۱}.
۴-اگر کسی اقرار به فرزندی طفلی کند که بر طبق اماره فراش ملحق به دیگری است، اقرار را قانون نافذ نمی‌شمرد. زیرا بر فرض که رابطه نامشروع مقر با مادر طفل اثبات شود، طفل متولد از زنا ملحق به زانی نمی‌شود (ماده۱۱۶۷ ق.م). استناد نزدیکی به شبهه نیز ادعایی است که نیاز به اثبات دارد و تنها به اقرار مرد احراز نمی‌شود. {همان کتاب، ش۳۵۸}.
۵-استثنای بخش اخیر ماده۱۲۷۳ قانون مدنی در مورد اقرار به فرزندی صغیر، درباره مجنون مورد تردید است: برای دیدن نظری که اقرار به نَسَب مجنون را منوط به تصدیق او پس از زوال جنون یا افاقه می‌داند، {ر.ک دکتر سیدحسن امامی، ج۶، ص۴۲}. و برای دیدن نظر مخالف که اقرار به نَسَب مجنون را نیز منوط به تصدیق او نمی‌داند، {ر.ک خانواده، ج۲، ش۳۵۹}. در تایید نظر اخیر گفته شده که لزوم تصدیق مقرّ‌له  خود استثناء بر اصل است و استثنای بر آن بازگشت به قاعده مندرج در ماده۱۲۷۲ و اجرای اصل و قابل تعمیم به نظر می‌رسد.
۶-نفوذ اقرار به خویشاوندی صغیر(غیر از فرزندی) نیاز به تصدیق او بعد از رشد دارد. {همان کتاب}.
۷-اثر اقرار به خویشاوندی نَسَبی و محدود به مقر و مقرّ‌له است و به سایر خویشان سرایت نمی‌کند. پس اگر کسی اقرار کند که دیگری برادر او است آثار آن در رابطه آن دو موثر است و مقرّ‌له از پدر مقر به استناد این اقرار ارث نمی‌برَد یا دست کم در میراث سایر وارثان پدر اثر ندارد. {ر.ک خانواده، ج۲، ش۳۶۳}. با وجود این، اقرار به نَسَب مستقیم (فرزندی) درباره همه خویشان و اشخاص ذی‌نفع موثر است. {همان کتاب، ش۳۶۴}.

ماده ۱۲۷۴ (اختلاف در سبب اقرار): اختلاف مُقِر و مُقِرٌّ‌لَه در سبب اقرار، مانع صحت اقرار نیست.
۱-قدرمتیقن از مفاد ماده۱۲۷۴ موردی است که اختلاف در سبب در کیفیت و مقدار حق موثر نباشد و ادعای مقرّله مفاد اقرار را تکذیب نکند: برای مثال، اگر مقر به رابطه پدر و فرزندی با مقرّ‌له اعتراف کند، بدین توجیه که با مادر او به شبهه نزدیکی کرده است و مقرّ‌له رابطه را نکاح بداند، به دشواری میتوان گفت این اختلاف موثر در نَسَب و صحت اقرار نیست و تصدیق مقرّ‌له در نفوذ اقرار اثر ندارد.
۲-هم چنین است در فرضی که از نظر مالی مفاد اقرار از جهتی به زیان مقرّ‌له باشد و او را حقی محروم سازد: مانند اقرار به وقوع صلحی که خواسته کنونی را تصدیق می‌کند ولی مقرّله را از حق دیگری که لازمه سبب مورد ادعای او است(حق شفعه در بیع) محروم می‌سازد. برای دیدن مثال دیگر، {ر.ک دکتر سیدحسن امامی، ج۶، ص۲۹}.

باب دوم - در آثار اقرار
ماده ۱۲۷۵ (التزام به مفاد اقرار): هر کس اقرار به حقی برای غیر کند ملزم به اقرار خود خواهد  بود.
۱-هرگاه کسی اقرار به امری نماید که دلیل ذی‌حق بودن طرف باشد، دلیل دیگری برای ثبوت آن لازم نیست» (ماده۲۰۲ ق.آ.د.م).
۲-اقرار قاطع دعوا است و اقرار کننده و قائم مقام او پایبند بدان هستند، ولی قطع دعوا به عنوان اصل پذیرفته می‌شود، مگر اینکه کذب اقرار ثابت گردد. اقرار مدیون اماره اصابت به واقع است و مقر را در مقام مدعی قرار می‌دهد لیکن هیچ مانعی ندارد که این ادعا با دلیل اثبات شود و خلاف اماره مبنای اقرار را نشان دهد. {ر.ک ماده۱۲۷۶ ق.م{.

ماده ۱۲۷۶ (اثبات کذب اقرار): اگر کذب اقرار نزد حاکم ثابت شود آن اقرار اثری نخواهد  داشت.
-ثبات کذب اقرار اماره اصابت به واقع را از بین می‌برَد. با وجود این، در صورتی قابل رسیدگی است که دعوا اعتبار امر مختوم را پیدا نکرده و دادگاه امکان تجدیدنظر در حکم مبتنی بر اقرار را داشته باشد. {ر.ک دکتر سیدحسن امامی، ج۶، ص۵۴}.

ماده ۱۲۷۷ (عدم استماع انکار بعد از اقرار / اقرار فاسد): انکار بعد از اقرار مسموع نیست لیکن اگر مقر ادعا کند  اقرار او فاسد یا مبنی بر اشتباه یا غلط بوده، شنیده می‌شود و همچنین است در  صورتی که برای اقرار خود عذری ذکر کند که قابل قبول باشد: مثل این که بگوید  اقرار به گرفتن وجه در مقابل سند یا حواله بوده که وصول نشده، لیکن دعاوی  مذکوره مادامی که اثبات نشده مضر به اقرار نیست.
۱-اثبات اکراه یا تقلب و تدلیس در گرفتن اقرار نیز مانند اشتباه آن را فاسد می‌کند.
۲-اشتباه مورد استناد مقر ممکن است ناشی از جهل به حکم باشد: مانند اینکه عموی ابی را مقدم بر پسرعموی ابوینی پندارد (ماده۹۳۶ ق.م) و به عنوان وارث او را طلبکار بشناسد. {ر.ک دکتر سیدحسن امامی، ج۶، ص۵۳}.

ماده ۱۲۷۸ (نسبی بودن اعتبار اقرار): اقرار هر کس فقط نسبت به خود آن شخص و قائم‌مقام او نافذ  است و در حق دیگری نافذ نیست مگر در موردی که قانون آن را ملزم قرار داده باشد.
۱-«اقرار وکیل علیه موکل خود نسبت به اموری که قاطع دعوا است، پذیرفته نمی‌شود، اعم از این که اقرار در دادگاه یا خارج از دادگاه به عمل آمده باشد.» برای دیدن اثر اقرار وکیل درباره موکل، {ر.ک ماده۲۰۵ ق.آ.د.م}.
۲-در مورد نفوذ اقرار ولی قهری به زیان مولی‌علیه تردید شده است. {ر.ک دکتر جعفری لنگرودی، دانش‌نامه حقوقی، ج۱، ص۵۵۱تا۵۵۳ (که آن را مخالف ماده۱۲۷۸ ق.م می‌داند) / دکتر فتح‌الله امیری دولت شاهی، اقرار مدنی، ص۷۴و۷۵ (که به استناد نمایندگی عام ولی قهری آن را نافذ می‌شُمارَد)}. به نظر می‌رسد که اقرار ولی در حکم اقرار وکیل مأذون است و بر مبنای نفوذ اراده نماینده منعی ندارد (ماده۱۱۸۳ ق.م) منتها، چون طبع اقرار اقدامی به زیان مولی‌علیه است و ولی قهری به عنوان مدیر دارایی باید صلاح و غبطه او را رعایت کند، طبع اقرار فرض مربوط به رعایت مصلحت فرزند از سوی پدر را از بین می‌برَد و در صورتی پذیرفته می‌شود که ولی بتواند درستی اخبار خود را در دادگاه ثابت کند و اقرار به تنهایی به زیان فرزند قابل استناد نیست. همچنین است اقرار وصی و قیم و هر نماینده قانونی دیگر.

ماده ۱۲۷۹ (اقرار شفاهی خارج از دادگاه): اقرار شفاهی واقع در خارج از محکمه را در صورتی می‌توان به  شهادت شهود اثبات کرد که اصل دعوی به شهادت شهود قابل اثبات باشد و یا ادله و  قرائنی بر وقوع اقرار موجود باشد.
۱-با حذف مواد۱۳۰۶تا۱۳۰۹ قانون مدنی بر دامنه اعتبار شهادت خارج از دادگاه افزوده شده است. با وجود این، چون تعیین ارزش شهادتی که بر اقرار داده می‌شود به نظر دادگاه و انعطاف پذیر است: همانند اقرار در دادگاه قاطع دعوا نیست و اثر آن مشروط و نسبی است.
۲-رویه قضایی نیز از اعتماد به دعاوی مهمی که به طور معمول سند درباره آن تنظیم می‌شود و اکنون تنها مستند به شهادت است اکراه دارد، هرچند که به صراحت گواهی را غیرقابل استماع نداند.

ماده ۱۲۸۰ (اقرار کَتبی): اقرار کَتبی در حکم اقرار شفاهی است.
۱-اعتبار اقرار کَتبی خارج از دادگاه نیز مشروط به احراز اصالت سند و انتساب آن به مقر است و او میتواند صدور سند را انکار کند و اثبات اصالت را بر دوش مقرّ‌له گذرد.
۲-اخبار از وجود حق به زیان دیگری شهادت است نه اقرار، هرچند که کَتبی باشد.

ماده ۱۲۸۱ (اقرار در دفتر تجارتی): قید دِین در دفتر تجارت به منزله‌ی اقرار کَتبی است.
۱-کسی که به دفتر تجارتی دیگری استناد می‌کند، نمیتواند مفاد آن را به سود خود تجزیه کند، حتی اگر تجزیه چنین اقراری ممکن باشد. {ر.ک ماده۱۲۹۸ ق.م}.
۲-دفتر تجارتی، در صورتی که مطابق قانون تنظیم شده باشد، بین تجار و در امور تجارتی در برابر مدیون و به سود طلبکار نیز قابل استناد است، هرچند که در این فرض اقرار محسوب نمی‌شود، {ر.ک ماده۱۴ ق.ت}.
۳-درست است که هرگاه به دفاتر تجارتی تاجری استناد شود و آن را ابراز نکند، دادگاه میتواند این امتناع را از جمله قرائن مثبته دعوا تلقی کند (ماده۲۱۰ ق.آ.د.م) «اما از مفهوم ماده۲۱۰ آیین دادرسی مدنی که به دادگاه این اختیار را تفویض نموده استفاده نمی‌شود که در هر مورد، ولو دعوا متکی بر دلایل و مدارک معتبر و اوضاع و احوال دیگر باشد، به صرف این که دفاتر تجارتی ارایه نشده دادگاه این امر را دلیل مثبت اظهار طرف قرار دهد، بلکه در مورد عدم ابراز دفاتر تجارتی به دادگاه  اختیار داده شده که در مقام تشخیص حق و بررسی به دلایل و اوضاع و احوال موجود در پرونده، هرگاه عدم ابراز دفاتر را موثر در مقام دانست، آن وقت آن را از جمله دلایل مثبته اظهار طرف تلقی نماید. {دیوان عالی کشور، رأی وحدت رویه قضایی، ش۶۲- ۱۳۵۱/۱۱/۱۱ / ر.ک دکتر عبدالحسین علی‌آبادی، موازین قضایی هیئت عمومی دیوان عالی کشور، ج۴ (مدنی)، ص۳۲۸ / (و در توجیه رأی) ر.ک نظریه دادستان کل کشور، همان مجموعه، ص۳۱۷ به بعد}.

ماده ۱۲۸۲ (تجزیه‌ناپذیری اقرار مقید): اگر موضوع اقرار در محکمه مقید به قید یا وصفی باشد مقرله  نمی‌تواند آن را تجزیه کرده از قسمتی از آن که به نفع او است بر ضرر مقر  استفاده نماید و از جزء دیگر آن صرف نظر کند.
۱-اگر مفاد ادعا پرداختن پولی به عنوان وام به طرف دعوا باشد و او به گرفتن وجه اقرار کند، منتها با این قید که به عنوان تادیه طلب خود آن را پذیرفته است، مدعی میتواند جدای از عنوان تصرف، اقرار به گرفتن پول را مورد استناد قرار دهد و وصف وام بودن آن را اثبات کند. {مقدمه علم حقوق، ش۳۴۰}.
۲-اگر مفاد ادعاء این باشد که مالی به امانت نزد خوانده است که باید بازگرداند و خوانده به گرفتن مال به عنوان بخشش اقرار کند، دادگاه نمیتواند به استناد ماده۲۶۵ قانون مدنی (ظهور عدم تبرع) خوانده را محکوم سازد، مگر اینکه مدعی به دلایل دیگر خلاف گفته مقر را اثبات کند.
۳-عدم امکان صرف نظر کردن از قید یا وصفی که مقر برای گفته خود معین کرده است منافاتی با امکان اثبات خلاف قید یا وصف اقرار ندارد. {مقدمه علم حقوق، ش۳۴۰ / دکتر سیدحسن امامی، ج۶، ص۶۰}.
۴-اگر مقر اقرار به داشتن بدهی خود را مقید به مؤجل بودن وام کند، دادگاه نمیتواند به استناد این اقرار او را پیش از فرا رسیدن موعد به پرداخت بدهی محکوم سازد.
۵-اقرار متعاقب به استثناء، در صورتی که استثناء متصل باشد(مانند اقرار به دِین به استثنای مقداری از آن) از اقسام اقرار مقید و تجزیه ناپذیر است. {ر.ک دکتر سیدحسن امامی، ج۶، ص۶۳}.
۶-برای دیدن تفاوت اقرار موصوف و مقید با اقرار مرکب، {ر.ک اثبات و دلیل اثبات، ج۱، ش۱۵۰ به بعد}.

ماده ۱۲۸۳ (اقرار مرکب): اگر اقرار دارای دو جزء مختلف‌الاثر باشد که ارتباط تامی  با یکدیگر داشته باشند (مثل این که مدعی‌علیه اقرار به اخذ وجه از مدعی نموده و  مدعی رد شود) مطابق ماده۱۳۳۴ اقدام خواهد شد.
۱-در اقرار مرکب، که دارای دو جزء گوناگون و مرتبط است، اثبات جزئی که به سود مقر است برعهده خود او قرار دارد، برخلاف اقرار موصوف و مقید که مقرّ‌له موظف به آوردن دلیل می‌شود.
۲-ارجاع به سوگند در ماده۱۳۳۴ اجباری نیست و مقر میتواند اثبات آنچه را ادعا می‌کند به عهده بگیرد و به عنوان مثال، رسید پرداخت پولی را که اقرار به گرفتن آن کرده است ارائه دهد.
۳-در اقرار متعاقب به استثناء، اگر استثناء منفصل باشد، چندان که عرف آن گفته را دارای دو جزء بداند، مشمول ماده۱۲۸۳ قانون مدنی است.

کتاب دوم - در اسناد
ماده ۱۲۸۴ (تعریف): سند عبارت است از هر نوشته که در مقام دعوی یا دفاع قابل  استناد باشد.
۱-امضاء سند را نیز  باید بر دو شرط پیش بینی شده در ماده۱۲۸۴ افزود، هرچند که پاره‌ای از نوشته‌ها نیاز به امضاء ندارد و دلالت عرف بر تصمیم نهایی تنظیم کننده جای نشان ویژه امضا را می‌گیرد: (مانند دفاتر تجارتی). {ر.ک ماده۱۲۹۳ و مواد۱۳۰۱-۱۳۰۴ ق.م، ماده۲۲۳ ق.ت و شرایط برات، ماده ۳۱۱ ق.ت. در مورد چک و مواد۲۷۸ و۲۷۹ ق.ا.ح در مورد وصیت نامه، مواد۶۳ و ۶۵ ق.ث}.
۲-نوشته‌ای که در اثبات اعمال حقوقی بکار می‌رود در صورتی «سند» است که به وسیله اشخاصی تنظیم و امضاء شود که در ایجاد آن اعمال اثر دارند. اطلاعات کسانی که عمل حقوقی را انجام نداده‌اند، اگر با نوشته‌ای اعلام شود، «شهادتنامه» است نه سند. همچنین است گواهی اشخاص در وقوع حوادث و وقایع خارجی. {همان کتاب، ش۳۴۱}.
۳-سند بطور معمول برای اثبات اعمال حقوقی بکار می‌رود و بندرت در واقعه حقوقی استفاده می‌شود: مانند سند مالکیت و شناسنامه. {همان کتاب}.

ماده ۱۲۸۵ (شهادت‌نامه): شهادتنامه سند محسوب نمی‌شود و فقط اعتبار شهادت را خواهد  داشت.
-شهادتنامه بیان کَتبی اطلاع اشخاصی است که در وقوع عمل حقوقی یا واقعه مورد استناد دخالت نداشته‌اند.

ماده ۱۲۸۶ (سند رسمی و عادی): سند بر دو نوع است: رسمی و عادی.

ماده ۱۲۸۷ (سند رسمی): اسنادی که در اداره‌ی ثبت اسناد و املاک و یا دفاتر اسناد  رسمی یا در نزد سایر مأمورین رسمی در حدود صلاحیت آن‌هابر طبق مقررات قانونی  تنظیم شده باشند رسمی است.
۱-رعایت  نکردن مقررات مربوط به حق تمبر سند را از رسمیت خارج نمی‌کند و در اعتبار آن موثر نیست. {ر.ک ماده۱۲۹۴}.
۲-گزارش اصلاحی که دادگاه در مقام اعلام سازش دو طرف دعوا تنظیم می‌کند رسمی است، هرچند حاوی اعمال حقوقی و اقرار باشد.
۳-مناط اعتبار در شرایط سند رسمی برای اثبات اعمال حقوقی تاریخ تنظیم آن است. بنابراین، اگر سندی در آن تاریخ رسمی محسوب می‌شده است، در زمان استناد نیز رسمی است، هرچند که به موجب قوانین بعد از آن عادی باشد ولی اثبات وقایع حقوقی تابع قانون زمان طرح دعوا است. {ماده۱۹۵ ق.آ.د.م / حقوق انتقالی، تعارض قوانین. در زمان، ش۵۸و۵۹}.
۴-برای اجرای مفاد اسناد رسمی که قابل صدور اجراییه است در دادگاه نیز میتوان اقامه دعوا کرد. {ر.ک دیوان عالی کشور، رأی وحدت رویه قضایی، ش۵۹/۵: دادگستری جمهوری اسلامی: آراء وحدت رویه قضایی از ۱۳۵۸/۸/۲۸ تا ۱۳۶۳/۴/۱۲، ص۳۱و۳۲}.

ماده ۱۲۸۸ (سند مخالف قانون): مفاد سند در صورتی معتبر است که مخالف قوانین نباشد.
{ر.ک ماده۹۷۵ ق.م}
۱-رسمی بودن سند اعتبار مفاد آن را تضمین نمی‌کند و در آن اثر ندارد و تنها انتساب سند به امضاء کننده آن وقوع مفاد و مضمون سند را معتبر می‌سازد. بنابراین سند رسمی مخالف قانون نیز اعتبار ندارد.
۲-مخالفت با نظم عمومی و اخلاق حسنه نیز در حکم مخالفت با قانون است و سند را از اعتبار می‌اندازد.

ماده ۱۲۸۹ (اسناد عادی): غیر از اسناد مذکوره در ماده۱۲۸۷ سایر اسناد عادی است.
-سندی که توسط مامور رسمی غیرصالح و خارج از قلمرو صلاحیت او تنظیم شود سند عادی است و اعتبار سند رسمی را ندارد. {ر.ک ماده۱۲۹۳ ق.م}.

ماده ۱۲۹۰ (اعتبار اسناد رسمی): اسناد رسمی درباره‌ی طرفین و وراث و قائم‌مقام آنان معتبر  است و اعتبار آن‌ها نسبت به اشخاص ثالث در صورتی است که قانون تصریح کرده باشد.
{ر.ک ماده۷۱ ق.ث}
۱-ارزیابی سند با دادگاه نیست و ضرورتی ندارد که مانند شهادت وجدان دادرس را قانع کند. «دادگاه نمیتواند به مفاد اسنادی که صدور آن از کسی که سند به او نسبت داده شده محرز باشد بدون دلیل ترتیب اثر ندهد». (ماده۳۷۵ ق.آ.د.م).
۲-اشخاص ثالث میتوانند به وجود سند رسمی استناد کنند. دو طرف قراردادی که در سند آمده است نیز میتوانند به وجود سند بین خود استناد کنند، هرچند که طرف شخص ثالث باشد.
۳-تاریخ سند رسمی به زیان اشخاص ثالث قابل استناد است و اعتبار دارد، زیرا به وسیله مامور رسمی تنظیم کننده تعیین می‌شود. {ر.ک ماده۱۳۰۵ ق.م}.
۴-هرچند در متن ماده حکم نسبی بودن اعتبار ناظر به اسناد رسمی است، از آن نباید چنین استفاده شود که وصف رسمی بودن مانع از رعایت آن در اسناد عادی شود، زیرا در ماده۱۲۹۱ نیز اعتبار اسناد عادی محدود به طرفین و وارث و قائم مقام آنان شده است. {اثبات، ج۱، ش۱۷۸}.
۵-واژه اعتبار با قابلیت استناد نزدیک و اندکی متفاوت است: واژه اعتبار هم ناظر به مرحله ثبوت است و هم اثبات، در حالی که قابلیت استناد تنها ناظر به مرحله اثبات است و به آثار حقوقی و ماهوی عمل حقوقی توجه ندارد. سند، خواه رسمی باشد یا عادی، از نظر اثبات واقعه‌ای که در آن اعلام شده(مانند تراضی) در برابر اشخاص ثالث نیز قابل استناد  است و این چهره اعتبار محدود به کسانی نمی‌شود که در تنظیم سند دخالت داشته‌اند. ولی درباره اثر معاملات و تعهداتی که در سند آمده است باید اعتبار آن را محدود به دو طرف معامله و قائم مقام آن‌ها نمود. {ر.ک همان، ج۱، ش۱۷۸و۱۸۸}.

ماده ۱۲۹۱ (اسناد عادی که در حکم سند رسمی است): اسناد عادی در دو مورد اعتبار اسناد رسمی را داشته،  درباره‌ی طرفین و وراث و قائم‌مقام آنان معتبر است:
۱)اگر طرفی که سند بر علیه او اقامه شده است صدور آن را  از منتسب‌الیه تصدیق نماید؛
۲)هر گاه در محکمه ثابت شود که سند مزبور را طرفی که آن  را تکذیب یا تردید کرده فی‌الواقع امضا یا مهر کرده است.
۱-تاریخ این گونه اسناد هیچ گاه اعتبار سند رسمی را ندارد و علیه اشخاص ثالث قابل استناد نیست. {ر.ک ماده۱۳۰۵ ق.م}.
۲-مقصود از تکذیب، انکار انتساب سند و اصالت آن است، خواه از سوی امضاء کننده سند باشد یا دیگری و «تردید» ناظر به دفاع کسی است که سند به او منتسب نیست ولی علیه او مورد استناد قرار می‌گیرد(مانند سندی که مورث امضاء کرده است). هیچ کس نمیتواند درباره امضاء منتسب به خود تردید کند، باید آن را تصدیق یا انکار نماید. (ماده۲۱۶ ق.آ.د.م).
۳-سند تصدیق امضاء شده سند عادی است که امضای آن به تصدیق مامور رسمی رسیده است. بنابراین، آنچه در سند اعلام شده عادی است با وجود این، چون امضای سند رسمیت دارد، در دعوای مربوط به اصالت سند، مدعی کسی است که انتساب سند را به امضاء کننده انکار می‌کند. {ر.ک اثبات، ج۱، ش۱۹۶}.

ماده ۱۲۹۲: در مقابل اسناد رسمی یا اسنادی که اعتبار سند رسمی را دارد  انکار و تردید مسموع نیست و طرف می‌تواند ادعای جعلیت به اسناد مزبور کند یا  ثابت نماید که اسناد مزبور به جهتی از جهات قانونی از اعتبار افتاده است.
۱-ادعای جعلیت، مانند انکار و تردید، ناظر به اصالت سند و درستی انتساب آن است ولی از اعتبار افتادن سند ممکن است در اثر حکم قانون (مانند انقضای مهلت اعتبار شناسنامه یا گواهی رانندگی) یا رجوع از عمل حقوقی(هبه یا وصیت) یا حَجر و فوت امضاء کننده (وکالت‌نامه) و امثال این‌ها باشد.
۲-ادعای نادرست بودن امضاء یا مفاد اسناد رسمی، اگر ناظر به تصدیق‌ها و اعلامات مامور رسمی تنظیم کننده آن باشد، تنها از طریق ادعای جعل و رعایت تشریفات خاص آن ممکن است. ولی اگر مربوط به اعلام اشخاص دیگر(دو طرف قرارداد) باشد، نیاز به ادعای جعل ندارد اما باید خلاف آن در دادگاه ثابت شود. {مقدمه، ش۳۴۵}.
۳-برای دیدن آیین رسیدگی به ادعای جعل، {ر.ک مواد۲۱۹ به بعد ق.آ.د.م}.

ماده ۱۲۹۳ (سند تنظیم شده به وسیله مأمور رسمی خارج از صلاحیت او): هر گاه سند به وسیله‌ی یکی از مأمورین رسمی تنظیم  اسناد تهیه شده لیکن مأمور، صلاحیت تنظیم آن سند را نداشته و یا رعایت ترتیبات  مقرره‌ی قانونی را در تنظیم سند نکرده باشد سند مزبور در صورتی که دارای امضا  یا مُهر طرف باشد، عادی است.

ماده ۱۲۹۴ (عدم رعایت مقررات تمبر): عدم رعایت مقررات راجعه به حق تمبر که به اسناد تعلق  می‌گیرد سند را از رسمیت خارج نمی‌کند.

ماده ۱۲۹۵ (اسناد تنظیم شده در خارج از کشور): محاکم ایران به اسناد تنظیم شده در کشورهای خارجه همان  اعتباری را خواهند داد که آن اسناد مطابق قوانین کشوری که در آن جا تنظیم شده  دارا می‌باشد مشروط بر این که:
اولاً- اسناد مزبوره به علتی از علل قانونی از اعتبار  نیفتاده باشد؛
ثانیاً- مفاد آن‌ها مخالف با قوانین مربوط به نظم عمومی یا  اخلاق حسنه‌ی ایران نباشد؛
ثالثاً- کشوری که اسناد در آن جا تنظیم شده، به موجب  قوانین خود یا عهود، اسناد تنظیم شده در ایران را نیز معتبر بشناسد؛
رابعاً- نماینده‌ی سیاسی یا قنسولی ایران در کشوری که سند  در آن جا تنظیم شده یا نماینده‌ی سیاسی و قنسولی کشور مزبور در ایران تصدیق  کرده باشد که سند موافق قوانین محل، تنظیم یافته است.
{ر.ک ماده۹۶۹ ق.م}

ماده ۱۲۹۶ (لزوم تصدیق امضای نماینده سیاسی یا کنسولی): هر گاه موافقت اسناد مزبور در ماده قبل با قوانین محل  تنظیم خود به توسط نماینده سیاسی یا قنسولی خارجه در ایران تصدیق شده باشد،  قبول شدن سند در محاکم ایران متوقف بر این است که وزارت امور خارجه و یا در خارج  تهران حکام ایالات و ولایات، امضای نماینده خارجه را تصدیق کرده باشند.

ماده ۱۲۹۷ (اعتبار دفتر تجارتی در دعاوی بازرگانی): دفاتر تجارتی در موارد دعوای تاجری بر تاجر دیگر در صورتی  که دعوی از محاسبات و مطالبات تجارتی حاصل شده باشد دلیل محسوب می‌شود مشروط بر  این که دفاتر مزبوره مطابق قانون تجارت تنظیم شده باشد.
۱-دفتر تاجر درهرحال به زیان او قابل استناد و در حکم اقرار کَتبی است (ماده۱۲۸۱ ق.م).
۲-در صورتی که به دفتر تاجری استناد شود، باید آن را ابراز کند و نداشتن دفتر در این باره عذر موجه به شمار نمی‌رود (ماده۲۱۰ ق.آ.د.م). ضمانت‌اجرای این تکلیف چنین بیان شده است: «هر بازرگانی که به دفاتر او استناد شده است از ابراز دفاتر خود امتناع نماید و تلف یا عدم دسترسی به آن را هم نتواند ثابت کند، دادگاه میتواند آن را از قراین مثبته اظهار طرف قرار دهد» (ماده۲۱۰ همان قانون).

ماده ۱۲۹۸ (دفتر تاجر در برابر غیرتاجر): دفتر تاجر در مقابل غیر تاجر سندیت ندارد. فقط ممکن است  جزء قرائن و امارات قبول شود لیکن اگر کسی به دفتر تاجر استناد کرد نمی‌تواند  تفکیک کرده آن چه را که بر نفع او است قبول و آن چه که بر ضرر او است رد کند  مگر آن که بی‌اعتباری آن چه را که برضرر اوست ثابت کند.
۱-تجزیه ناپذیری محتوای دفتر تاجر، اعم است از این که آنچه تجزیه می‌شود قید و مقید و وصف و موصوف باشد یا دو جزء مختلف (مانند وجود دِین و پرداخت آن)، به بیان دیگر جمع آمدن اعلام‌های گوناگون و مرتبط در مجموعه دفتر تجارتی آن‌ها را در حکم قید یا وصف دیگری قرار می‌دهد و تجزیه ناپذیر می‌سازد، هرچند که اگر در آن مجموعه نمی‌بودند اقرار مرکب و تجزیه پذیر محسوب می‌شدند.
۲-حکم این ماده در مورد تجزیه ناپذیری دفتر تجارتی، در هر مورد که به دفتر تاجری استناد می‌شود، قابل اجراء است، خواه استناد کننده تاجر باشد، یا غیرتاجر.
۳-در این که آیا امتیاز تجزیه ناپذیر بودن محتویات دفاتر ویژه دفتری است که مطابق قانون تجارت تنظیم شده یا هر دفتر تاجر مشمول آن می‌شود، تردید وجود دارد ولی به نظر می‌رسد که اطلاق حکم قانون ترجیح دارد زیرا استناد کننده به تمام مجموعه استناد می‌کند و در واقع اعتبار آن را می‌پذیرد.
۴-مقصود از قراین و اماراتی که در ماده۱۲۹۸ قانون مدنی به آن اشاره شده «اماره قضایی» است نه قانونی و ارزش و اعتبار آن تابع اوضاع و احوال و نظر دادگاه است.

ماده ۱۲۹۹ (موارد بی‌اعتباری دفتر تجارتی): دفتر تجارتی در موارد مفصله‌ی ذیل دلیل محسوب نمی‌شود:
۱)در صورتی که مدلل شود اوراق جدیدی به دفتر داخل  کرده‌اند یا دفتر تراشیدگی دارد؛
۲)وقتی که در دفتر بی‌ترتیبی و اغتشاشی کشف شود که بر نفع  صاحب دفتر باشد؛
۳)وقتی که بی‌اعتباری دفتر، سابقاً به جهتی از جهات در  محکمه مدلل شده باشد.

ماده ۱۳۰۰ (سندیت دفتر تجارتی به ضرر صاحب آن): در مواردی که دفاتر تجارتی بر نفع صاحب آن دلیل نیست بر  ضرر او سندیت دارد.
-آنچه در دفتر تجارتی بر ضرر تاجر و به سود غیر آمده در حکم اقرار است  و میتواند مورد استناد قرار گیرد (ماده۱۲۸۱ ق.م).

ماده ۱۳۰۱ (دلیل بودن امضاء به ضرر امضاء کننده): امضایی که در روی نوشته یا سندی باشد بر ضرر امضاءکننده  دلیل است.
۱-ادعای سفید امضاء دادن باید اثبات شود و ظاهر این است که سند پس از نوشتن یا پر شدن جاهای خالی (در مورد فرم) امضاء می‌شود.
۲-اثبات سفید امضاء دادن با بی‌اعتباری سند ملازمه ندارد و ممکن است چنین معتبر شود که امضاءکننده به متصرف نمایندگی داده است که آن را به دلخواه یا به مصلحت امضاء کننده پر کند.

ماده ۱۳۰۲ (مندرجات حاشیه و ظَهر و ذیل سند): هر گاه در ذیل یا حاشیه یا ظَهر سندی که در دست ابرازکننده  بوده مندرجاتی باشد که حکایت از بی‌اعتباری یا از اعتبار افتادن تمام یا قسمتی  از مفاد سند نماید مندرجات مزبوره، معتبر محسوب است اگر چه تاریخ و امضا نداشته  و یا به وسیله‌ی خط کشیدن و یا نحو دیگر باطل شده باشد.
-اعتبار مطالبی که بر روی آن خط کشیده شده از تضمین‌های اصالت سند و برای جلوگیری از تقلب است. پس اگر ثابت شود که به وسیله نویسنده خط کشیده و دو طرف از آن آگاه بوده‌اند یا سند یا همان ترکیب به ابراز کننده داده شده است، باید آن را ندیده گرفت (ماده۱۳۰۳ ق.م).

ماده ۱۳۰۳ (اثبات بطلان حواشیح): در صورتی که بطلان مندرجات مذکوره در ماده قبل ممضی به  امضای طرف بوده و یا طرف، بطلان آن را قبول کند و یا آن که بطلان آن در محکمه  ثابت شود مندرجات مزبور بلااثر است.
-اعتبار این مندرجات مبتنی بر اماره قانونی اصالت است و تا زمانی وجود دارد که خلاف آن ثابت نشده باشد.

ماده ۱۳۰۴ (امضای خارج از سند): هر گاه امضای تعهدی در خود تعهدنامه نشده و در نوشته  علی‌حده شده باشد آن تعهدنامه بر علیه امضاکننده دلیل است. در صورتی که در  نوشته مصرح باشد که به کدام تعهد یا معامله مربوط است.
-از مفاد ماده۱۳۰۴ قانون مدنی بر می‌آید که ارتباط امضای خارج از تعهدنامه با آن را با شهادت نمیتوان اثبات کرد و باید در نوشته حاوی امضاء تصریح شده باشد که امضاء مربوط به کدام تعهدنامه است.

ماده ۱۳۰۵ (تاریخ تنظیم در اسناد رسمی و عادی): در اسناد رسمی، تاریخ تنظیم معتبر است، حتی بر علیه اشخاص  ثالث ولی در اسناد عادی تاریخ فقط درباره اشخاصی که شرکت در تنظیم آن‌ها داشته  و ورثه‌ی آنان و کسی که به نفع او وصیت شده معتبر است.
۱-اگر مالکی ضمن دو قولنامه ملک خود را در تاریخ‌های متفاوت بفروشد، نخستین قولنامه معتبر است و احراز این امر دشوار و با دادگاه است زیرا تاریخ هر قولنامه در برابر متعهدٌ‌لَه قولنامه دیگر اعتبار ندارد.
۲-تاریخ سند عادی که از طرف وکیل برای موکل تنظیم شده است در برابر او قابل استناد است.

کتاب سوم - در شهادت
باب اول - در موارد شهادت
ماده ۱۳۰۶ (به موجب قانون اصلاحی ۱۳۷۰/۸/۱۴ حذف شد): جز در مواردی که قانون استثناء کرده است هیچ یک از عقود و ایقاعات و تعهدات را که موضوع آن عینا یا قیمتا بیش از پانصد ریال باشد نمی توان فقط به وسیله شهادت شفاهی یا کتبی اثبات کرد ولی این حکم مانع از این نیست که محاکم برای مزید اطلاع و کشف حقیقت به اظهارات شهود رسیدگی کنند.

ماده ۱۳۰۷ (به موجب قانون اصلاحی ۱۳۷۰/۸/۱۴ حذف شد): در مورد عقود و ایقاعات و تعهدات مذکوره در ماده فوق کسی هم که مدعی است به تعهد خود عمل کرده یا به نحوی از انحاء قانونی بری شده است نمی تواند ادعای خود را فقط به وسیله شهادت ثابت کند.

ماده ۱۳۰۸ (به موجب قانون اصلاحی ۱۳۷۰/۸/۱۴ حذف شد): دعوای سقوط حق از قبیل پرداخت دین، اقاله، فسخ، ابراء و امثال آن ها در مقابل سند رسمی یا سندی که اعتبار آن در محکمه محرز شده، ولو آن که موضوع سند کم تر از پانصد ریال باشد، به شهادت قابل اثبات نیست.

ماده ۱۳۰۹ (دعوی در مقابل سند رسمی): در مقابل سند رسمی یا سندی که اعتبار آن در محکمه محرز  شده، دعوی که مخالف با مفاد یا مندرجات آن باشد به شهادت اثبات نمی‌گردد.
۱-ادعای پرداخت دِینی که ضمن سند رسمی احراز شده مخالف با مفاد یا مندرجات آن نیست.
۲-اثبات اشتباه یا اکراه یا تدلیس مخالف با مفاد سند رسمی نیست، مگر در مواردی که واقعه مورد استناد مخالف با اعلام مندرج در سند باشد.
۳-برای دیدن سایر مواردی که با شهادت اثبات نمی‌شود، {ر.ک یادداشت‌های ماده۱۳۱۲}.
۴-شهادت، نقل حادثه‌ای است که رخ داده و شاهد آن را دیده یا شنیده یا لمس کرده و چشیده و بوییده است: مانند دیدن ایراد ضرب و شنیدن ناسزا و لمس آلت قتل و چشیدن مشروبی که زیان دیده با خوردن آن مسموم شده یا بوییدن عطر.
۵-شهادت از مقوله اخبار است نه انشاء و به همین جهت نباید آن را در زمره اعمال حقوقی آورد. {ر.ک اثبات، ج۲، ش۲۴۷}.
۶-اخباری که در کلام شاهد می‌آید به زیان خود او نیست و دلالت بر وجود حق یا تعهدی بر ذمه او نمی‌کند. {همان}.
۷-شهادت نیز همانند اقرار، باید اعلام شود و از سکوت نمیتوان نظر شاهد را استنباط کرد.
۸-اعلام اراده در صورتی اثر دارد که به قصد اخبار باشد. شهادت تابع مقصود واقعی است. {ر.ک همان}.
۹-حکم ماده۱۳۰۹ چهره امری دارد و از قواعد مربوط به نظم عمومی است. {ر.ک همان، ش۲۸۸}.

ماده ۱۳۱۰ (به موجب قانون اصلاحی ۱۳۷۰/۸/۱۴ حذف شد): اگر موضوع دعوا عقد یا ایقاع و یا تعهدی بیش از پانصد ریال باشد نمی توان آن را فقط به وسیله شهود اثبات کرد، اگرچه مدعی دعوا خود را به پانصد ریال تقلیل داده یا از مازاد آن صرف نظر کند.

ماده ۱۳۱۱ (به موجب قانون اصلاحی ۱۳۷۰/۸/۱۴ حذف شد): قیمت پانصدریال در زمان عقد یا ایقاع و یا تعهد مناط است نه موقع مطالبه، ولی نسبت به آنچه که قبل از اجرای این قانون واقع شده مناط قیمت روز مطالبه است.

ماده ۱۳۱۲: احکام مذکور در فوق در موارد ذیل جاری نخواهد بود:
۱)در مواردی که اقامه‌ی شاهد برای تقویت یا تکمیل دلیل  باشد مثل این که دلیلی بر اصل دعوی موجود بوده ولی مقدار یا مبلغ مجهول باشد و  شهادت بر تعیین مقدار یا مبلغ اقامه گردد،
۲)در مواردی که به واسطه‌ی حادثه‌ای، گرفتن سند ممکن نیست  از قبیل حریق و سیل و زلزله و غرق کشتی که کسی مال خود را به دیگری سپرده و  تحصیل سند برای صاحب مال در آن موقع ممکن نیست،
۳)نسبت به کلیه‌ی تعهداتی که عادتاً تحصیل سند معمول  نمی‌باشد مثل اموالی که اشخاص در مهمانخانه‌ها و قهوهخانه‌ها و کاروانسراها و  نمایشگاه‌ها می‌سپارند و مثل حق‌الزحمه‌ی اطبا و قابله، همچنین انجام تعهداتی  که برای آن عادتاً تحصیل سند معمول نیست مثل کارهایی که به مقاطعه و نحو آن  تعهد شده اگر چه اصل تعهد به موجب سند باشد،
۴)در صورتی که سند به واسطه‌ی حوادث غیرمنتظره مفقود یا  تلف شده باشد،
۵)در موارد ضمان قهری و امور دیگری که داخل در عقود و  ایقاعات نباشد.
۱-موارد مذکور در ماده۱۳۱۲ در صورتی اهمیت و معنی داشت که مواد۱۳۰۶تا۱۳۰۸ قانون مدنی باقی می‌ماند و اعتبار شهادت را محدود می‌کرد. ولی با حذف آن مواد و پذیرفته شدن شهادت در همه امور، دیگر فایده این استثناها محدود به قاعده پذیرفته نشدن ادعای مخالف با مفاد یا مندرجات اسناد رسمی (ماده۱۳۰۹ ق.م) است.
۲-در مواردی که به موجب قوانین خاص برای اثبات وقوع معامله تشریفات ویژه یا تنظیم سند رسمی ضرورت دارد و سند عادی در دادگاه پذیرفته نمی‌شود، مانند صلح‌نامه و هبه‌نامه و شرکت‌نامه و نقل عین و منافع املاک ثبت شده (مواد۴۶تا۴۸ ق.ث) و انتقال املاک ثبت شده در دفتر املاک (ماده۲۲ ق.ث) و انتقال حق کسب یا پیشه یا تجارت (تبصره۲ ماده ۱۹ قانون روابط موجر و مستاجر۱۳۵۶)، وقوع قرارداد یا شهادت اثبات نمی‌شود. زیرا از مفاد این قوانین چنین برمی‌آید که حضور مامور رسمی و رعایت تشریفات برای وقوع یا اثبات معامله ضروری است و پذیرفتن شهادت به منزله نقض این مبنای بیان شده است.
۳-همچنین است اثبات انتقال اوراق تجارتی (مانند سفته و چک و برات) که باید با ظَهر‌نویسی انجام شود (مواد۲۴۵و۲۴۶ ق.ت). با وجود این، در مورد اسناد در وجه حامل که انتقال با تسلیم سند صورت می‌پذیرد، وقوع تسلیم و تصرف را بر طبق بند۵ ماده۱۳۱۲ میتوان با شهادت ثابت کرد.

ماده ۱۳۱۳ (شرایط شاهد): در شاهد، بلوغ، عقل، عدالت، ایمان و طهارت مولد شرط است.
تبصره ۱: عدالت شاهد باید با یکی از طرق شرعی برای دادگاه  احراز شود.
تبصره ۲: شهادت کسی که نفع شخصی به صورت عین یا منفعت یا  حق رد دعوی داشته باشد و نیز شهادت کسانی که تکدی را شغل خود قرار دهند پذیرفته  نمی‌شود.
۱-داشتن قرابت نزدیک (تا درجه ۳ از طبقه دوم) و رابطه خادم و مخدومی و وجود دعوای مدنی و کیفری بین شاهد و کسی که به ضرر او شهادت داده می‌شود از موانع پذیرفتن شهادت (شرایط منفی) بود. {ر.ک ماده۴۱۳ ق.آ.د.م سابق}. ولی در قانون آیین دادرسی مصوب۱۳۷۹ این مانع نیامده است.
۲-در مورد عدالت شاهد، {ر.ک اثبات و دلیل اثبات، ج۲، ش۲۶۶}.

(ماده ۱۳۱۳ (مکرر) و تبصره آن به موجب قانون اصلاحی ۱۳۷۰/۸/۱۴ حذف گردید): در شاهد، بلوغ، عقل، عدالت، ایمان و طهارت مولد شرط است.
تبصره - عدالت شاهد باید با یکی از طرق شرعی برای دادگاه احراز شود. (الحاقی آزمایشی ۱۳۶۱/۱۰/۸).

ماده ۱۳۱۴ (سن ادای شهادت): شهادت اطفالی را که به سن پانزده سال تمام نرسیده‌اند فقط  ممکن است برای مزید اطلاع استماع نمود مگر در مواردی که قانون شهادت این قبیل  اطفال را معتبر شناخته باشد.
{ر.ک ماده ۴۱۲ ق.آ.د.م سابق}
-دختری که به سن نُه سال قمری رسیده بالغ است (تبصره۱ ماده۱۲۱۰) و شهادت او بر مبنای ماده۱۳۱۳ باید در دادگاه پذیرفته شود، زیرا در ماده۱۳۱۳ قانون مدنی رشد از شرایط شاهد نیست و سن ۱۵ سال را نباید اماره رشد در مورد شهادت دانست. ولی از سوی دیگر طفل نامیدن دختر طفل باید معنی ویژه‌ای در این ماده داشته باشد (کمتر از ۱۵سال) و مناسب زمانی است که سن کبر ۱۸ سال بود. در وضع کنونی واژه بالغ خالی از تاملی آشکار نیست و این امر نظری را تایید می‌کند که پانزدهسالگی را برای دختر و پسر یکسان می‌داند. {ر.ک دکتر سیدحسن امامی، ج۶، ص۱۹۴}. اطلاق ماده۱۳۱۴ قانون مدنی نیز موید همین نظر است. پس، باید نتیجه گرفت که ۱۵سالگی سن اهلیت شهادت دادن است، خواه شاهد پسر باشد یا دختر.

باب دوم - در شرایط شهادت
ماده ۱۳۱۵ (داشتن قطع و یقین): شهادت باید از روی قطع و یقین باشد نه به طور شک و تردید.
۱-برای رسیدن به قطع و یقین و زوال تردید، به طور معمول شاهد باید از راه حسی که متناسب با مفاد گواهی است اطلاع خود را به طور مستقیم کسب کرده باشد؛ (برای مثال، اگر به اقرار شفاهی یا وقوع طلاق شهادت می‌دهد، اقرار یا صیغه طلاق را شنیده  باشد، و هرگاه به تصرف یا اتلاف گواهی می‌دهد آن را شنیده باشد)، مگر اینکه از راه استنتاج از قراین و امارات دیگر به قطع برسد. بعضی از نویسندگان شهادت کور را در مورد تصرف و اتلاف و جرح  شهادت  کر را در مورد شنیدن اقرار قابل استماع نمی‌دانند. {ر.ک دکتر سیدحسن امامی، ج۶، ص۱۹۹}.
۲-مقصود از علم شاهد علم عادی است یا ظنی که عرف خردمندان معتبر بداند و به آن اعتماد کند. {ر.ک اثبات، ج۲، ش۲۵۴}.
۳-یقینی که شاهد به آن می‌رسد باید از راه متعارف و محسوس باشد نه خیال‌بافی و پندار و گمان، {ر.ک همان}.

ماده ۱۳۱۶ (مطابقت شهادت با دعوا): شهادت باید مطابق با دعوی باشد ولی اگر در لفظ، مخالف و در  معنی موافق یا کمتر از ادعا باشد ضرری ندارد.
-در موردی که شهادت ناظر به بخشی از ادعا است و مفاد آن را به میزان کمتری تایید کند، باید آن را مربوط به دعوا و موثر شمرد.

ماده ۱۳۱۷ (اتحاد مفاد شهادت شهود): شهادت شهود باید مفاداً متحد باشد، بنابراین اگر شهود به  اختلاف شهادت دهند قابل اثر نخواهد بود مگر در صورتی که از مفاد اظهارات آن‌ها  قدر متیقنی به دست آید.
-در موردی که شاهدی تعداد گوسفندان تلف شده را پنج و دیگری سه رأس بگوید، قدرمتیقن و مشترک این دو شهادت معتبر است. {ر.ک همان، ش۲۵۸}.

ماده ۱۳۱۸ (اختلاف در خصوصیت‌ها): اختلاف شهود در خصوصیات امر اگر موجب اختلاف در موضوع  شهادت نباشد اشکالی ندارد.
-اختلافی که به اتحاد موضوع صدمه نمی‌زند، مانند زیان وقوع سرقت و باز یا بسته بودن پنجره به هنگام خروج سارق، مانع از اعتماد و استماع شهادت نیست، ولی احتمال دارد در ایجاد اعتقاد دادرس به درستی شهادت موثر باشد.

ماده ۱۳۱۹ (رجوع از شهادت): در صورتی که شاهد از شهادت خود رجوع کند یا معلوم شود بر  خلاف واقع شهادت داده است به شهادت او ترتیب اثر داده نمی‌شود.
۱-حکمی که برمبنای چنین شهادتی صادر شده باشد در مرحله تجدیدنظر نقض می‌شود و اعاده دادرسی از آن در صورتی ممکن است که بتوان موضوع را با بندهای۵و۶ ماده۴۲۶ قانون آیین دادرسی مدنی منطبق کرد.
۲-شباهت کامل موردی که خلاف بودن شهادت احراز شده با فرضی که مجعول بودن سند ثابت شده است (بند۶ ماده۴۲۶) این فکر را تلقین می‌کند. که در این صورت نیز اعاده دادرسی پذیرفته شود. با وجود این، بعضی از استادان امکان اعاده دادرسی را به طور مطلق رد کرده‌اند. {ر.ک دکتر سیدحسن امامی، ج۶، ص۲۰۵}.
۳-در صورتی که ادای شهادت نادرستی که مبنای صدور حکم بوده است در نتیجه تبانی با طرف دعوا یا گرفتن رشوه از او باشد، بر طبق بند۵ ماده۴۲۶ قانون آیین دادرسی مدنی درخواست اعاده دادرسی پذیرفته می‌شود.

ماده ۱۳۲۰ (شهادت بر شهادت): شهادت بر شهادت در صورتی مسموع است که شاهد اصل، وفات  یافته یا به واسطه‌ی مانع دیگری مثل بیماری و سفر و حبس و غیره نتواند حاضر  شود.
-امتناع از ادای شهادت نیز مانند عدم امکان حضور شاهد اصل است و استماع شهادت با واسطه را مجاز می‌سازد. {ر.ک دکتر سیدحسن امامی، ج۶، ص۲۰۲}.

کتاب چهارم - در امارات
ماده ۱۳۲۱ (تعریف): اماره عبارت از اوضاع و احوالی است که به حکم قانون یا در  نظر قاضی دلیل بر امری شناخته می‌شود.
۱-هرگاه پدیده‌ای بنا بر ظاهر و سیر طبیعی امور نشانه وجود واقعه‌ای باشد، آن پدیده را در اصطلاح اماره وجود آن واقعه می‌نامند. {ر.ک مقدمه علم حقوق، ش۳۵۵}.
۲-اعتبار اماره مبتنی بر غلبه و ظاهر است (مانند دلالت تصرف بر مالکیت) و بنابراین همیشه میتوان خلاف آن را اثبات کرد و به بیان دیگر، دلیل بر اماره مقدم است و بر‌آن حکومت دارد. {ر.ک اعتبار امر قضاوت شده، ش۱۱و۱۲}.
۳-نقش اساسی اماره تمیز مدعی و منکر از یکدیگر است و دادرس میتواند بدون اینکه نیازی به استناد یکی از دو طرف دعوا باشد، از پیش از خود و در هر مرحله‌ای از دادرسی به آن استناد کند.
۴-استناد به اماره قانونی در واقع اجرای حکم قانون و از وظایف دادرس است. {ر.ک همان کتاب، ش۳۵۶}.
۵-این تعریف، دخالت عقل و استنباط را در اماره می‌رساند و نشان می‌دهد که قانون‌گذار یا قاضی به آنچه برمی‌خورد مطلوب نیست و عقل باید از آن استنباط کند. {ر.ک اثبات، ج۳، ش۳۳۹، امارات}.

ماده ۱۳۲۲ (امارات قانونی): امارات قانونی اماراتی است که قانون آن را دلیل بر امری  قرار داده: مثل امارات مذکور در این قانون از قبیل مواد۳۵و۱۰۹و۱۱۰ - ۱۱۵۸و ۱۱۵۹ و غیر آن‌ها و سایر امارات مصرحه در قوانین دیگر.
۱-در این گونه موارد، قانون‌گذار ظنی را که در نتیجه اعتماد به ظاهر به دست می‌آید توسعه می‌دهد و در همه دعاوی آن را نشانه وجود واقع می‌شمارد. {ر.ک اعتبار امر قضاوت شده، ش۱۰}.
۲-نقش مهم عملی اماره قانونی شناساندن مدعی و گاه جابه جایی مدعی و منکر در اثبات حق است: یعنی اماره قانونی سبب می‌شود تا آن که برخلاف اصل سخن می‌گوید و باید مدعی باشد در جای مدعی‌علیه  قرار گیرد: مانند زوجه که مدعی نزدیکی و باردار شدن از شوهر است و اماره فراش او را در مقام مدعی‌علیه قرار می‌دهد و دلیل نفی ولد را از شوهر می‌خواهد.

ماده ۱۳۲۳ (اعتبار امارات قانونی در دعاوی): امارات قانونی در کلیه‌ی دعاوی (اگر چه از دعاوی باشد که  به شهادت شهود قابل اثبات نیست) معتبر است مگر آن که دلیل بر خلاف آن موجود  باشد.
-دلیل تقدم سایر دلایل بر اماره دلالت مستقیم دلیل بر واقع است که احتمال خطا کمتر در آن راه می‌یابد. ولی اماره بر مبنای ظن و ظاهر استوار است و همیشه احتمال دارد که واقع برخلاف آن باشد. بعضی اماره قانونی را در زمره دلایل اثبات حق نمی‌آورند.

ماده ۱۳۲۴ (امارات از نظر قاضی): اماراتی که به نظر قاضی واگذار شده عبارت است از اوضاع و  احوالی در خصوص مورد و در صورتی قابل استناد است که دعوا به شهادت شهود قابل  اثبات باشد یا ادله‌ی دیگر را تکمیل کند.
۱-اماره قضایی اوضاع و احوال مخصوص مورد دعوا است و وجدان دادرس را قانع می‌سازد و بنابراین دلالت آن بر واقع بیش از اماره قانونی است که بر مبنای ظن نوعی مورد اعتماد قانونگذار قرار دارد. درواقع اماره قانونی دلیل واقعی نیست و اماره قضایی دلیل است. بنابراین هرگاه اماره قانونی و قضایی با هم تعارض داشته باشد، اماره قضایی مقدم است. {ر.ک مقدمه، ش۳۵۹ / دکتر سیدحسن امامی، ج۶، ص۲۲۳و۲۲۴}.
۲-در مورد تعارض اماره و اصل عملی (مانند اصل عدم و استصحاب)، اماره بر اصل مقدم است. زیرا اماره دلیل است و راهی به واقع، در صورتی که اصل برای فصل خصومت و رفع سرگردانی است.
۳-با حذف مواد۱۳۰۶تا۱۳۰۸ قانون مدنی از  بین رفتن موانع پذیرش شهادت در امور مهم، اعتبار اماره قضایی نیز فزونی یافته و نزدیک به اماره قانونی شده است. با وجود این، برای دیدن مواردی که شهادت پذیرفته نمی‌شود. {ر.ک ماده۱۳۰۹ ق.م / یادداشت‌های ماده۱۳۱۲ ق.م}.

کتاب پنجم - در قسم
ماده ۱۳۲۵ (ارجاع سوگند): در دعاوی که به شهادت شهود قابل اثبات است مدعی می‌تواند  حکم به دعوی خود را که مورد انکار مدعی‌علیه است منوط به قسم او نماید.
{ر.ک مواد۲۷۰ به بعد ق.آ.د.م}
-مشهور ارجاع سوگند را نوعی پیشنهاد (ایجاب) مشروط صلح می‌داند. ولی از شباهت یاد شده باید گذشت و مبنای واقعی را نظم حقوقی و عدالت شمرد. {ر.ک اثبات، ج۲، ش۳۶۶}.

ماده ۱۳۲۶: در موارد ماده فوق مدعی‌علیه نیز می‌تواند در صورتی که  مدعی سقوط دین یا تعهد یا نحو آن باشد حکم به دعوی را منوط به قسم مدعی کند.

ماده ۱۳۲۷ (قید مباشرت در سوگند): مدعی یا مدعی‌علیه در مورد دو ماده قبل در صورتی می‌تواند  تقاضای قسم از طرف دیگر نماید که عمل یا موضوع دعوا منتسب به شخص آن طرف باشد.  بنابراین در دعاوی بر صغیر و مجنون نمی‌توان قسم را بر ولی یا وصی یا قیم متوجه  کرد مگر نسبت به اعمال صادره از شخص آن‌ها آن هم مادامی که به ولایت یا وصایت  یا قیمومت باقی هستند و همچنین است در کلیه مواردی که امر، منتسب به یک طرف  باشد.

ماده ۱۳۲۸ (رد سوگند / نکول سوگند): کسی که قسم متوجه او شده است در صورتی که بطلان دعوی طرف  را اثبات نکند یا باید قسم یاد نماید یا قسم را به طرف دیگر رد کند و اگر، نه  قسم یاد کند و نه آن را به طرف دیگر رد نماید با سوگند مدعی به حکم حاکم،  مدعی‌علیه نسبت به ادعایی که تقاضای قسم برای آن شده است محکوم می‌گردد.

ماده ۱۳۲۸ (مکرر) (تغلیظ سوگند): دادگاه می‌تواند نظر به اهمیت موضوع دعوی و شخصیت  طرفین و اوضاع و احوال مؤثر مقرر دارد که قسم با تشریفات خاص مذهبی یاد شود یا  آن را به نحو دیگری تغلیظ نماید.
تبصره: چنان چه کسی که قسم به او متوجه شده تغلیط را قبول  نکند و قسم بخورد، ناکل محسوب نمی‌شود.
۱-«سوگند باید به نام خدای تعالی و صفات مختصه او باشد و دادگاه میتواند به مناسبت ملیت کسی که سوگند را یاد می‌کند، کیفیت سوگند را از حیث زمان و مکان و غیره تعیین کند» (ماده۱۶ آیین نامه اتیان سوگند مصوب۱۳۲۱).
۲-سوگند اخبار به حقی است که شخص برای خود و به زیان دیگری می‌کند و خداوند را گواه راستگویی خویش می‌گیرد. {ر.ک مقدمه علم حقوق، ش۳۶۰}.
۳-سوگندی که شاهد برای التزام به گفتن تمام حقیقت یاد می‌کند (ماده۴۱۸ ق.آ.د.م سابق) و سوگندی که رؤسای دولت ها هنگام زمامداری یا پزشکان و وکلای دادگستری و قضات و کارشناسان یاد می‌کنند، به معنی التزام به انجام دادن یا پرهیز کردن از کاری است که با گواه گرفتن خداوند موکد می‌شود. سوگند به این معنی از دلایل اثبات حق و دعوا نیست.

ماده ۱۳۲۹ (صلاحیت اتیان سوگند و اقرار): قسم به کسی متوجه می‌گردد که اگر اقرار کند اقرارش نافذ  باشد.
{ر.ک ماده۱۲۶۲ ق.م}

ماده ۱۳۳۰ (قابلیت توکیل تقاضای قسم / عدم قابلیت توکیل در اتیان سوگند): تقاضای قسم قابل توکیل است و وکیل در دعوی می‌تواند طرف را  قسم دهد لیکن قسم یادکردن قابل توکیل نیست و وکیل نمی‌تواند به جای موکل قسم  یاد کند.

ماده ۱۳۳۱ (اعتبار قسم: قطع دعوا): قسم، قاطع دعوا است و هیچ گونه اظهاری که منافی با قسم  باشد از طرف پذیرفته نخواهد شد.

ماده ۱۳۳۲ (نسبی بودن اثر سوگند): قسم فقط نسبت به اشخاصی که طرف دعوی بوده‌اند و قائم‌مقام  آن‌ها، مؤثر است.

ماده ۱۳۳۳ (قسم استظهاری): در دعوای بر متوفی در صورتی که اصل حق ثابت شده و بقای آن  در نظر حاکم ثابت نباشد حاکم می‌تواند از مدعی بخواهد که بر بقای حق خود قسم  یاد کند. در این مورد کسی که از او مطالبه قسم شده است نمی‌تواند قسم را به  مدعی علیه رد کند.
حکم این ماده در موردی که مدرک دعوا سند رسمی است جاری  نخواهد بود.

ماده ۱۳۳۴ (تقاضای قسم در اقرار مرکب): در مورد ماده۱۲۸۳ کسی که اقرار کرده است می‌تواند نسبت به  آن چه که مورد ادعای اوست از طرف مقابل تقاضای قسم کند. مگر این که مدرک دعوای  مدعی، سند رسمی یا سندی باشد که اعتبار آن در محکمه محرز شده است.

ماده ۱۳۳۵ ( (شرط توسل به قسم): توسل به قسم وقتی ممکن است که دعوای مدنی نزد حاکم به موجب  اقرار یا شهادت یا علم قاضی بر مبنای اسناد یا امارات، ثابت نشده باشد، در این  صورت مدعی می‌تواند حکم به دعوای خود را که مورد انکار مدعی‌علیه است، منوط به  قسم او نماید.
